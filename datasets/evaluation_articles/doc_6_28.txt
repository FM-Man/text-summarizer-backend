গাজীপুরের ঢাকা-টাঙ্গাইল ও ঢাকা-ময়মনসিংহ মহাসড়কে ঈদে ঘরমুখী মানুষের ভিড় বেড়েছে আজ সোমবার সকাল থেকে।
গত কয়েক দিনের মতো ঢাকা–ময়মনসিংহ মহাসড়কের চান্দনা চৌরাস্তা থেকে টঙ্গী পর্যন্ত ১২ কিলোমিটার এলাকায় ধীরগতিতে গাড়ি চলছে।
বড়বাড়ি, কুনিয়া ও কলেজ গেট এলাকায় থেমে থেমে যানজটের সৃষ্টি হচ্ছে।
মহাসড়কে বিপুলসংখ্যক গরুবোঝাই ট্রাক এবং নির্মাণকাজ চলমান থাকায় যানজট বাড়ছে।
এতে ভোগান্তিতে পড়েছেন যাত্রী ও পরিবহনচালকেরা।
অপর দিকে উত্তরবঙ্গের প্রবেশদ্বার গাজীপুরের কালিয়াকৈর উপজেলার চন্দ্রা ত্রিমোড় এলাকায় সকাল থেকে ঘরমুখী মানুষের ভিড় দেখা গেছে।
যানবাহনে বেশি ভাড়া আদায় ও পর্যাপ্ত যানবাহনের অভাবে লোকজনকে দীর্ঘ সময় দাঁড়িয়ে অপেক্ষা করতে হচ্ছে।
অনেকেই ট্রাক-পিকআপ ভ্যানে জীবনের ঝুঁকি নিয়ে যাতায়াত করছেন।
কোনাবাড়ী হাইওয়ে থানার ভারপ্রাপ্ত কর্মকর্তা মীর গোলাম ফারুক বলেন, আশাপাশের এলাকায় যানজট নেই।
তবে যানবহনের চাপ রয়েছে।
দুপুরের পর অনেক কারখানা ছুটি হওয়ার কথা রয়েছে।
কারখানাগুলো ছুটি হলে বিকেলে যানবাহনের চাপ বাড়বে কয়েক গুণ।
তবে মহাসড়কের বিভিন্ন স্থানে পুলিশ মোতায়েন রয়েছে।
গাজীপুরের কোনাবাড়ি এলাকার তুসুকা ডেনিম কারখানার শ্রমিক আমিনুল ইসলাম বলেন, ‘কারখানা থেকে ছুটি নিয়ে এক দিন আগেই বাড়িতে যাওয়ার জন্য রওনা হয়েছি।
সকাল ছয়টা থেকে অপেক্ষা করে কোনো যানবাহন পাচ্ছি না।
শত শত যাত্রী, কিন্তু যাওয়ার মতো গাড়ি পাওয়া যাচ্ছে না।
কীভাবে যাব, তা বুঝতে পারছি না।
’কারখানার শ্রমিক আশরাফুল ইসলাম বলেন, তিনি রংপুরে যাবেন।
কিন্তু দূরপাল্লার কোনো বাস তাঁকে উঠাচ্ছে না।
ঢাকা থেকে গাড়িভর্তি যাত্রী নিয়ে বাসগুলো রওনা হয়েছে।
এখন বাধ্য হয়ে গরুবাহী ট্রাকে উঠে তিনি চলে যাবেন।
কালিয়াকৈর উপজেলার চন্দ্রা ত্রিমোড় এলাকা গতকাল রোববার সন্ধ্যায় গাজীপুরের পুলিশ সুপার এস এম শফিউল্লাহ পরিদর্শন করেন।
এ সময় তিনি ট্রাফিক ও থানা পুলিশদের উদ্দেশ্যে ব্রিফিং করেন।
তিনি বলেন, মহাসড়কে কোনো অবস্থাতেই যাতে যানজটের সৃষ্টি না হয়, সে জন্য সবাইকে কাজ করতে হবে।
দায়িত্বে কোনো অবহেলা করা যাবে না।
গণপরিবহনগুলোকে শৃঙ্খলাবদ্ধভাবে দাঁড়িয়ে যাত্রী নিয়ে চলাচল করতে হবে।
মহাসড়কের নিরাপত্তা রক্ষায় গাজীপুর মেট্রোপলিটন পুলিশ, জেলা পুলিশ ও ট্রাফিক বিভাগের সদস্যরা দায়িত্ব পালন করছেন।
