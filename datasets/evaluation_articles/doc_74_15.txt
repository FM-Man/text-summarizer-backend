গৃহকর্মীকে হত্যাচেষ্টা ও মাদকদ্রব্য নিয়ন্ত্রণ আইনের মামলায় চিত্রনায়িকা একাকে কারাগারে পাঠানোর আদেশ দিয়েছেন আদালত।
 আজ রোববার ঢাকার চিফ মেট্রোপলিটন ম্যাজিস্ট্রেট (সিএমএম) আদালতের ম্যাজিস্ট্রেট মোহাম্মদ জসিম এই আদেশ দেন।
গৃহকর্মী হাজেরা বেগমকে হত্যাচেষ্টার অভিযোগে চিত্রনায়িকা একাকে রাজধানীর হাতিরঝিলের বাসা থেকে গ্রেপ্তার করে পুলিশ।
 তাঁর বাসায় অভিযান চালিয়ে পাঁচটি ইয়াবা বড়ি, গাঁজা ও মদ উদ্ধার করা হয়।
 এ ঘটনায় একার বিরুদ্ধে হাতিরঝিল থানায় পৃথক দুটি মামলা হয়।
আদালতসংশ্লিষ্ট সূত্রগুলো বলছে, গৃহকর্মীকে হত্যাচেষ্টার মামলায় একাকে তিন দিন এবং মাদক মামলায় তিন দিন করে রিমান্ডে নেওয়ার আবেদন করে পুলিশ।
 রাষ্ট্রপক্ষে একাকে রিমান্ডে নেওয়ার স্বপক্ষে যুক্তি তুলে ধরেন সরকারি কৌঁসুলি আবদুল্লাহ আবু ও তাপস কুমার পাল।
 অপর দিকে একার আইনজীবী জামিনের আবেদন করেন।
 আদালত দুই পক্ষের বক্তব্য শুনে একাকে রিমান্ডে নেওয়ার আবেদন নাকচ করে তাঁকে কারাগারে পাঠানোর আদেশ দেন।
মামলায় অভিযোগ আনা হয়, গৃহকর্মী হাজেরা বেগম মাসিক তিন হাজার টাকা বেতনে কাজ নেন।
 তিন মাস ধরে তিনি একার বাসায় কাজ করে আসছিলেন।
 কাজ শেষে গত ৩১ জুলাই বিকেল সাড়ে চারটার দিকে একার কাছে পাওনা বকেয়া বেতনের দুই মাসের টাকা চান।
 তখন একা টাকা না দিয়ে হাজেরাকে মারপিট করে গুরুতর জখম করেন।
একার পক্ষে আদালতে শুনানি করেন আইনজীবী হুমায়ন কবির।
