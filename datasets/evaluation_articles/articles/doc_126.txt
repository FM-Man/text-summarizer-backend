নেত্রকোনায় গত ২৪ ঘণ্টায় করোনায় চারজনের মৃত্যু হয়েছে।
 একই সময়ে জেলায় নতুন করে ৯১ জনের করোনা শনাক্ত হয়েছে।
 আজ বৃহস্পতিবার সকালে জেলা সিভিল সার্জন মোহাম্মদ সেলিম মিয়া এসব তথ্য নিশ্চিত করেছেন।
সিভিল সার্জনের কার্যালয় সূত্রে জানা গেছে, গত ২৪ ঘণ্টায় মারা যাওয়া ব্যক্তিদের মধ্যে ময়মনসিংহ মেডিকেল কলেজ হাসপাতালে দুজন এবং বারহাট্টা ও আটপাড়া উপজেলা স্বাস্থ্য কমপ্লেক্সে চিকিৎসাধীন অবস্থায় একজন করে মারা গেছেন।
 এ নিয়ে জেলায় করোনায় ১০৭ জনের মৃত্যু হয়েছে।
গতকাল বুধবার থেকে আজ বৃহস্পতিবার পর্যন্ত জেলায় ২৮৪ জনের নমুনা পরীক্ষা হয়েছে।
 নমুনা পরীক্ষার তুলনায় শনাক্তের হার ৩২ দশমিক শূন্য ২।
 নতুন শনাক্ত রোগীদের মধ্যে সদর উপজেলায় সর্বোচ্চ ৫৭ জন আছেন।
 এ ছাড়া পূর্বধলা ও আটপাড়ায় ৯ জন করে; মদন, দুর্গাপুর, কলমাকান্দা ও বারহাট্টায় ৩ জন করে; কেন্দুয়া ও মোহনগঞ্জে ২ জন করে শনাক্ত হয়েছে।
 এখন পর্যন্ত জেলায় করোনা শনাক্ত রোগীর সংখ্যা দাঁড়াল ৪ হাজার ২৭৬।
এর মধ্যে সুস্থ হয়েছেন ২ হাজার ৩৩১ জন।
 সুস্থতার হার ৫৩ দশমিক ৮১।
 এ পর্যন্ত জেলায় ২৮ হাজার ২৬৭টি নমুনা সংগ্রহ করা হয়েছে।
 এর মধ্যে ২৮ হাজার ১৫৫টি নমুনার ফলাফল পাওয়া গেছে।
এদিকে জেলায় এখনো কেন্দ্রীয় অক্সিজেন ব্যবস্থা, ভেন্টিলেটর, আইসিইউ শয্যাসহ প্রয়োজনীয় চিকিৎসক ও চিকিৎসা সরঞ্জাম না থাকায় সংকটাপন্ন রোগীরা দুর্ভোগ পোহাচ্ছেন।
 এই রোগীদের বেশির ভাগ চিকিৎসার জন্য ময়মনসিংহ ও ঢাকায় পাঠানো হচ্ছে।
 জেলা সিভিল সার্জন মোহাম্মদ সেলিম মিয়া জানান, চিকিৎসাসেবা উন্নত করার জন্য প্রয়োজনীয় বিষয়গুলো ঊর্ধ্বতন কর্তৃপক্ষকে জানানো হয়েছে।
