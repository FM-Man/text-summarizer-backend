রাজধানীর মগবাজার ওয়ারলেস গেট এলাকায় বিস্ফোরণে মৃতের সংখ্যা বেড়ে পাঁচজনে দাঁড়িয়েছে।
 এ ছাড়া গুরুতর আহত অবস্থায় চিকিৎসাধীন আছেন ১০ জন।
 আজ রোববার সন্ধ্যা সাড়ে সাতটার দিকে ওই বিস্ফোরণের ঘটনা ঘটে।
 পুলিশ তাৎক্ষণিকভাবে তিনজনের মৃত্যুর কথা জানায়।
 হাসপাতালে নেওয়ার পর অন্য দুজন মারা যান।
পুলিশ ও প্রত্যক্ষদর্শীরা জানান, ওই বিস্ফোরণে দুটি বাসের যাত্রীরা হতাহত হয়েছেন।
 অন্তত ৪৮ জনকে উদ্ধার করে ঢাকা মেডিকেল কলেজ হাসপাতাল ও শেখ হাসিনা বার্ন ইনস্টিটিউটে পাঠানো হয়েছে।
 এর মধ্যে বার্ন ইনস্টিটিউটে নেওয়া হয় ১২ জনকে।
শেখ হাসিনা বার্ন ইনস্টিটিউটের আবাসিক চিকিৎসক পাথর শংকর পাল জানান, সেখানে চিকিৎসাধীন অবস্থায় দুই ব্যক্তি মারা গেছেন।
 ভর্তি হওয়া আরও ১০ জনের অবস্থা গুরুতর।
 তাঁদের শরীর পোড়া ছাড়াও জখমের চিহ্ন রয়েছে।
এর আগে বিস্ফোরণে তিনজনের মৃত্যুর খবর নিশ্চিত করেন পুলিশের রমনা বিভাগের উপকমিশনার মো. সাজ্জাদুর রহমান।
 তিনি বলেন, তাৎক্ষণিকভাবে বিস্তারিত জানা যায়নি।
 খোঁজখবর নেওয়া হচ্ছে।
ঢাকা মেডিকেল কলেজ হাসপাতাল সূত্র জানায়, বিস্ফোরণের ঘটনায় আহত ৩৬ জনকে সেখানে ভর্তি করা হয়েছে।
প্রত্যক্ষদর্শী পথচারী জান্নাত আরা বলেন, ঘটনাস্থলের অদূরে একটি ভবনে নিচে তিনি দাঁড়িয়ে ছিলেন।
 এ সময় বিকট তিনি শব্দ শুনতে পান।
 তিনি যে ভবনের নিচে ছিলেন, সেটির কিছু পলেস্তারা ধসে বৈদ্যুতিক ট্রান্সফরমারের ওপর পড়ে।
 এরপর ট্রান্সফরমার বিস্ফোরণে আগুন ধরে যায়।
 সেই আগুন উড়ালসড়কের ওপরে ও নিচে যাত্রীবাহী বাসে ছড়িয়ে পড়ে।
 এতে হতাহতের ঘটনা ঘটে।
বাসযাত্রী সৈয়দ ইকবাল হোসেন (৫০) বলেন, বাসটি মগবাজার ফ্লাইওভারের নিচে পৌঁছালে ফ্লাইওভারের ওপরে একটি বাসে আগুন জ্বলতে দেখেন।
 সেই বাস থেকে চূর্ণবিচূর্ণ কাচ ও আগুনের ফুলকি নিচে পড়তে থাকে।
 এরপর তিনি অচেতন হয়ে পড়েন।
 চেতনা ফিরলে দেখেন তিনি হাসপাতালের বিছানায়।
