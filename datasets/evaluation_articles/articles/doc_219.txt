সিলেট বিভাগে করোনাভাইরাস সংক্রমণ ক্রমেই বৃদ্ধি পাচ্ছে।
 গতকাল সোমবার সকাল আটটা থেকে আজ মঙ্গলবার সকাল আটটা পর্যন্ত ২৪ ঘণ্টায় ১ হাজার ৭৯১ জনের নমুনা পরীক্ষা করে ৭০৮ জনের করোনা শনাক্ত করা হয়েছে।
 শনাক্তের হার ৩৯ দশমিক শূন্য ৫৩।
 বিভাগে মোট শনাক্ত করা হয়েছে ৩৬ হাজার ৯১৮ জন।
 এটিই বিভাগে এক দিনে সর্বোচ্চ শনাক্তের রেকর্ড।
 এর আগে ১৮ জুলাই বিভাগে সর্বোচ্চ ৬৮১ জনের করোনা শনাক্ত হয়েছিল।
এদিকে গত ২৪ ঘণ্টায় করোনায় ৭ জনের মৃত্যু হয়েছে।
 মৃত ব্যক্তিদের মধ্যে সিলেট জেলার ছয়জন এবং হবিগঞ্জ জেলার একজন আছেন।
 এ নিয়ে বিভাগে ৬৩৮ জনের মৃত্যু হয়েছে।
 এর আগে গত সোমবার বিভাগে করোনায় আক্রান্ত হয়ে সর্বোচ্চ ১৪ জনের মৃত্যুর রেকর্ড করা হয়েছিল।
আজ দুপুরে সিলেট বিভাগীয় স্বাস্থ্য অধিদপ্তরের পাঠানো প্রতিবেদনে এসব তথ্য জানা গেছে।
গত ২৪ ঘণ্টায় বিভাগে নতুন শনাক্ত ব্যক্তিদের মধ্যে সিলেট জেলায় আছেন ৪১৬ জন, সুনামগঞ্জে ১২০ জন, হবিগঞ্জে ৬৬ জন ও মৌলভীবাজার জেলায় ১০৬ জন।
 এ নিয়ে বিভাগে করোনায় আক্রান্তের সংখ্যা দাঁড়িয়েছে ৩৬ হাজার ৯১৮।
 এর মধ্যে সিলেট জেলার বাসিন্দা ২৩ হাজার ৫৩৭ জন, সুনামগঞ্জের বাসিন্দা ৪ হাজার ২০৬ জন, হবিগঞ্জের বাসিন্দা ৪ হাজার ২৯৩ জন ও মৌলভীবাজারের বাসিন্দা রয়েছেন ৪ হাজার ৮৮২ জন।
শেষ ২৪ ঘণ্টায় করোনায় আক্রান্ত হয়ে বিভাগে মারা গেছেন ৭ জন।
 বিভাগে মারা যাওয়া ৬৩৮ জনের মধ্যে সিলেট জেলার বাসিন্দা ৫০৮ জন, সুনামগঞ্জের বাসিন্দা ৪৭ জন, হবিগঞ্জের ৩০ জন ও মৌলভীবাজার জেলার বাসিন্দা ৫৩ জন।
সিলেট বিভাগীয় স্বাস্থ্য অধিদপ্তরের পরিচালক হিমাংশু লাল রায় বলেন, সিলেট বিভাগে আক্রান্ত হয়ে বিভিন্ন হাসপাতালে বর্তমানে চিকিৎসাধীন রোগীর সংখ্যা ৩৮০।
 এর মধ্যে ২৫৬ জন চিকিৎসা নিচ্ছেন সিলেট জেলার বিভিন্ন হাসপাতালে।
 এ ছাড়া সুনামগঞ্জের বিভিন্ন হাসপাতালে চিকিৎসা নিচ্ছেন ৬৯ জন, হবিগঞ্জে ২৫ জন ও মৌলভীবাজারে ৩০ জন।
