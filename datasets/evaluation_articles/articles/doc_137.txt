রাজশাহী বিভাগে ২৪ ঘণ্টায় রেকর্ডসংখ্যক করোনা রোগী শনাক্ত হয়েছে।
 গত ২৪ ঘণ্টায় নতুন করে ৮১৮ জনের করোনা শনাক্ত হয়েছে।
 এর আগে ১০ জুন বিভাগে এক দিনে সর্বোচ্চ ৮১৫ জনের করোনা শনাক্ত হয়েছিল।
 নতুন ৮১৮ জন নিয়ে বিভাগে মোট শনাক্ত রোগীর সংখ্যা দাঁড়িয়েছে ৪৫ হাজার ৮৮৯।
 এ ছাড়া গত ২৪ ঘণ্টায় বিভাগের আট জেলায় করোনায় আরও নয়জনের মৃত্যু হয়েছে।
 এ নিয়ে মোট মৃত্যু হয়েছে ৭০৭ জনের।
আজ শুক্রবার দুপুরে রাজশাহী বিভাগীয় স্বাস্থ্য অধিদপ্তরের সহকারী পরিচালক নাজমা আক্তার স্বাক্ষরিত প্রতিবেদন সূত্রে এসব তথ্য জানা গেছে।
ওই প্রতিবেদনে বলা হয়েছে, রাজশাহী বিভাগে গতকাল বৃহস্পতিবার সকাল আটটা থেকে শুক্রবার সকাল আটটা পর্যন্ত ৪ হাজার ৪৫০ জনের নমুনা পরীক্ষায় ৮১৮ জনের করোনা শনাক্ত হয়েছে।
 আরটি-পিসিআর, র‌্যাপিড অ্যান্টিজেন ও জিন এক্সপার্ট—এই তিন পদ্ধতিতে এসব নমুনা পরীক্ষা করা হয়।
 নমুনা পরীক্ষা অনুপাতে শনাক্তের হার ১৮ দশমিক ৩৮ শতাংশ।
 এর আগের দিন ৪ হাজার ২৯০ জনের নমুনা পরীক্ষা করে ৬৪৫ জনের করোনা শনাক্ত হয়।
 শনাক্তের হার ছিল ১৫ দশমিক শূন্য ৩ শতাংশ।
 অর্থাৎ ২৪ ঘণ্টায় শনাক্তের হার বেড়েছে।
 নতুন শনাক্ত ৮১৮ জন নিয়ে বিভাগে মোট করোনার রোগীর সংখ্যা দাঁড়িয়েছে ৪৫ হাজার ৮৮৯।
 নতুন শনাক্ত ব্যক্তিদের মধ্যে ২৪ ঘণ্টায় রাজশাহীতে শনাক্ত হয়েছে সর্বোচ্চ ৩৫৯ জন।
 এ ছাড়া চাঁপাইনবাবগঞ্জে ৭৫ জন, নওগাঁয় ৫৮, নাটোরে ৬৫, জয়পুরহাটে ৯১, বগুড়ায় ৬১, সিরাজগঞ্জে ৩৩ ও পাবনায় ৭৬ জনের করোনা শনাক্ত হয়েছে।
গত ২৪ ঘণ্টায় বিভাগে আরও নয়জনের মৃত্যু হয়েছে।
 আগের দিন মারা গিয়েছিলেন ১১ জন।
 নতুন নয়জন নিয়ে রাজশাহী বিভাগে মৃত্যুর সংখ্যা দাঁড়িয়েছে ৭০৭।
 ২৪ ঘণ্টায় মৃতদের মধ্যে বগুড়ায় চারজন, নওগাঁয় দুজন, রাজশাহী, চাঁপাইনবাবগঞ্জ ও জয়পুরহাটের একজন করে মারা গেছেন।
 মোট মৃত্যুর মধ্যে এখন পর্যন্ত বিভাগের বগুড়া জেলায় সর্বোচ্চ ৩৩৮ জন মারা গেছেন।
 এ ছাড়া রাজশাহী জেলায় ১১৮ জন, চাঁপাইনবাবগঞ্জে ৮৬, নওগাঁয় ৬০, নাটোরে ৩৯, জয়পুরহাটে ১৭, সিরাজগঞ্জে ২৭ ও পাবনায় ২২ জনের মৃত্যু হয়েছে।
স্বাস্থ্য অধিদপ্তরের প্রতিবেদন অনুযায়ী বিভাগে গত ২৪ ঘণ্টায় সুস্থ হয়েছেন ১৬৯ জন।
 এ নিয়ে বিভাগে মোট সুস্থ হলেন ৩৪ হাজার ৭১৬ জন।
 বর্তমানে বিভাগের ৮ জেলায় হাসপাতালে চিকিৎসাধীন ৪ হাজার ৬০৭ জন রোগী।
 এর মধ্যে ৬৫ জন ভর্তি হয়েছেন গত ২৪ ঘণ্টায়।
 হাসপাতালের বাইরে বাড়িতে চিকিৎসা নিচ্ছেন ৬ হাজার ৫৬৬ জন।
বিভাগীয় স্বাস্থ্য অধিদপ্তরের সহকারী পরিচালক নাজমা আক্তার প্রথম আলোকে বলেন, বিভাগে ২৪ ঘণ্টায় সর্বোচ্চ রোগী শনাক্ত হয়েছে।
 শনাক্তের হারও বেড়েছে।
 তবে মৃত্যু কমেছে।
