রাজশাহী বিভাগে গতকাল মঙ্গলবার ৮টা থেকে আজ বুধবার সকাল ৮টা পর্যন্ত ২৪ ঘণ্টায় করোনায় রেকর্ড ১৮ জনের মৃত্যু হয়েছে।
 এটি এখন পর্যন্ত বিভাগে এক দিনে সর্বোচ্চ মৃত্যুর ঘটনা।
 এর আগের দিন মারা গিয়েছিলেন ১১ জন।
 তার আগে ১৫ জুন সর্বোচ্চ ১৪ জনের মৃত্যু হয়েছিল।
 এ ছাড়া গত ২৪ ঘণ্টায় বিভাগে ৪ হাজার ৬৮৫ জনের নমুনা পরীক্ষা করে ৮৪৭ জনের করোনা শনাক্ত হয়েছে।
 শনাক্তের হার ১৮ দশমিক শূন্য ৮ শতাংশ।
 আজ দুপুরে রাজশাহী বিভাগীয় স্বাস্থ্য অধিদপ্তরের পাঠানো সহকারী পরিচালক নাজমা আক্তার স্বাক্ষরিত প্রতিবেদনে এসব তথ্য জানা গেছে।
প্রতিবেদনে বলা হয়েছে, রাজশাহী বিভাগে গত ২৪ ঘণ্টায় মারা যাওয়া ১৮ জনের মধ্যে রাজশাহী জেলার রয়েছেন ৫ জন।
 এটি এ জেলায় এক দিনে সর্বোচ্চ মৃত্যুর রেকর্ড।
 এ ছাড়া নওগাঁ ও বগুড়া জেলায় মারা গেছেন চারজন করে, নাটোর ও জয়পুরহাটে মারা গেছেন দুজন করে এবং চাঁপাইনবাবগঞ্জে একজন মারা গেছেন।
 এ নিয়ে বিভাগে করোনায় মোট মৃত্যুর সংখ্যা ৭৬৮।
 এর মধ্যে বগুড়া জেলায় সর্বোচ্চ ৩৫৫ জন মারা গেছেন।
 এ ছাড়া রাজশাহী জেলায় ১৩১, চাঁপাইনবাবগঞ্জে ৯৬, নওগাঁয় ৬৮, নাটোরে ৪৫, জয়পুরহাটে ২৩, সিরাজগঞ্জে ২৮ ও পাবনায় ২২ জনের মৃত্যু হয়েছে।
 এর মধ্যে জুন মাসের ২৩ দিনেই বিভাগে মারা গেছেন ২১০ জন।
স্বাস্থ্য অধিদপ্তর সূত্র জানিয়েছে, ২৪ ঘণ্টায় নতুন শনাক্ত ব্যক্তিদের মধ্যে রাজশাহী জেলায় রয়েছেন সর্বোচ্চ ৩৫২ জন।
 এ ছাড়া চাঁপাইনবাবগঞ্জে ১১১, নওগাঁয় ৫৩, নাটোরে ১০২, জয়পুরহাটে ৪৮, বগুড়ায় ৬২, সিরাজগঞ্জে ৩১ ও পাবনায় ৮৮ জনের করোনা শনাক্ত হয়েছে।
 বিভাগের নমুনা পরীক্ষাগুলো আরটি-পিসিআর, র‍্যাপিড অ্যান্টিজেন ও জিন এক্সপার্ট—এই তিন পদ্ধতিতে করা হয়েছে।
 এর আগের দিন ৩ হাজার ৯১৩ জনের নমুনা পরীক্ষা করে ৭৬৩ জনের করোনা শনাক্ত হয়।
 শনাক্তের হার ছিল ১৯ দশমিক ৫ শতাংশ।
 গত ২৪ ঘণ্টায় বিভাগে শনাক্ত রোগী বাড়লেও শনাক্তের হার কিছুটা কমেছে।
 নতুন শনাক্ত রোগী নিয়ে বিভাগে মোট করোনা রোগীর সংখ্যা ৪৯ হাজার ৬৬৬।
রাজশাহী বিভাগে প্রথম করোনা রোগী শনাক্ত হন গত বছরের ১২ এপ্রিল।
 এরপর গত বছরের ২৯ জুন শনাক্ত রোগীর সংখ্যা ৫ হাজার ছাড়ায়।
 এরপর ২০ জুলাই ১০ হাজার, ৪ আগস্ট ১৫ হাজার, ৩০ সেপ্টেম্বর ২০ হাজার, চলতি বছরের ২০ জানুয়ারি ২৫ হাজার, ১৯ এপ্রিল ৩০ হাজার, ঈদের পর ১৫ মে ৩২ হাজার, ৩০ মে ৩৫ হাজার, ৯ জুন ৪০ হাজার, ১৭ জুন ৪৫ হাজার, ১৯ জুন ৪৬ হাজার, ২০ জুন ৪৭ হাজার, ২১ জুন ৪৮ হাজার এবং সবশেষ আজ রোগীর সংখ্যা ৪৯ হাজার ছাড়াল।
 এর মধ্যে চলতি মাসের প্রথম ২৩ দিনেই ১৪ হাজার ব্যক্তি শনাক্ত হয়েছেন।
গত ২৪ ঘণ্টায় বিভাগে করোনা থেকে সুস্থ হয়েছেন ২৫৫ জন।
 আগের দিন সুস্থ হয়েছিলেন ২৫৯ জন।
 এ নিয়ে বিভাগে সুস্থ হলেন ৩৬ হাজার ৯০ জন।
 বর্তমানে বিভাগের ৮ জেলায় হাসপাতালে চিকিৎসাধীন আছেন ৪ হাজার ৯৯২ জন।
 এর মধ্যে গত ২৪ ঘণ্টায় নতুন করে ভর্তি হয়েছেন ১৭০ জন।
 আগের দিন হাসপাতালে ভর্তি হয়েছিলেন ৬০ জন।
 বিভাগে হাসপাতালের বাইরে বাড়িতে চিকিৎসা নিচ্ছেন ৮ হাজার ৫৮৪ জন।
বিভাগীয় স্বাস্থ্য অধিদপ্তরের সহকারী পরিচালক নাজমা আক্তার প্রথম আলোকে বলেন, এবার করোনায় দিনমজুর, খেটে খাওয়া মানুষ বেশি মারা যাচ্ছেন।
 এই শ্রেণি–পেশার মানুষের মধ্যে স্বাস্থ্যসচেতনতা কম, এমনকি অনেকে টিকার জন্য নিবন্ধন করতেও আগ্রহী হননি।
 সীমান্তবর্তী এলাকার গ্রামের মানুষই ভারতে বেশি যাতায়াত করেছেন।
 ফলে আক্রান্ত হওয়ার হারও তাঁদের মধ্যে বেশি।
 সঙ্গে মৃত্যুর হারও বেড়েছে।
 