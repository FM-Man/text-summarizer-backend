ডাকাতির প্রস্তুতির সময় রাজধানীর রমনা ও শাহবাগ এলাকা থেকে ১০ জনকে অস্ত্রসহ গ্রেপ্তার করেছে ঢাকা মহানগর গোয়েন্দা পুলিশ (ডিবি)।
 গতকাল শনিবার পৃথক অভিযান চালিয়ে তাঁদের গ্রেপ্তার করা হয়।
গ্রেপ্তার ১০ আসামি হলেন আবদুল্লাহ আল মাসুদ, মো. বাবুল মিয়া, মো. স্বপন রহমান, মো. মানিক, মো. জুয়েল হোসেন, ইয়াছিন ওরফে বাবু, মো. কালু মিয়া, মো. ফজলে আলী, মো. আল-আমিন ও মো. স্বপন।
ডিবির লালবাগ বিভাগের অস্ত্র উদ্ধার ও মাদক নিয়ন্ত্রণ টিমের সহকারী পুলিশ কমিশনার (এসি) ফজলুর রহমান বলেন, ডাকাতির প্রস্তুতির সময় রমনা পার্ক–সংলগ্ন রমনা চাইনিজ রেস্টুরেন্টের সামনে থেকে পাঁচজনকে অস্ত্রসহ গ্রেপ্তার করা হয়।
 এ ছাড়া আজিজ সুপার মার্কেটের মুসলিম সুইটস অ্যান্ড বেকারির সামনে থেকে আরও পাঁচজনকে গ্রেপ্তার করা হয়।
 আসামিদের কাছ থেকে পাঁচটি স্টিলের চাকু উদ্ধার করা হয়েছে।
পুলিশ কর্মকর্তা ফজলুর রহমান বলেন, প্রাথমিক জিজ্ঞাসাবাদে আসামিরা জানিয়েছেন, তাঁরা সংঘবদ্ধ ডাকাত দলের সদস্য।
 তাঁদের স্থায়ী কোনো ঠিকানা নেই।
 ঢাকা মহানগরের বিভিন্ন এলাকায় ভাসমান থেকে পরিবহনের যাত্রী, পথচারীদের টাকাপয়সা ও মূল্যবান জিনিসপত্র ডাকাতি করে থাকেন তাঁরা।
 তাঁদের বিরুদ্ধে একাধিক মামলা রয়েছে।
