গোপালগঞ্জে বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ে (বশেমুরবিপ্রবি) ইতিহাস বিভাগের অনুমোদনের দাবিতে মানববন্ধন ও সংবাদ সম্মেলন করেছেন ওই বিভাগের শিক্ষার্থীরা।
 আজ মঙ্গলবার দুপুর সাড়ে ১২টায় বিশ্ববিদ্যালয়ের প্রশাসনিক ভবনের সামনে ঘণ্টাব্যাপী মানববন্ধন করেন তাঁরা।
মানববন্ধনে হিসাববিজ্ঞান বিভাগের শিক্ষক ফায়েকুর জামানসহ ইতিহাস বিভাগ শিক্ষার্থী কারিমুল হক, মুক্তি মণ্ডল ও শান্ত ইসলাম বক্তব্য দেন।
 পরে মানববন্ধন শেষে একই স্থানে সংবাদ সম্মেলন করেন আন্দোলনরত শিক্ষার্থীরা।
সংবাদ সম্মেলনে লিখিত বক্তব্য পাঠ করেন কারিমুল হক।
 তিনি বলেন, সাবেক ভিসি খোন্দকার নাসির উদ্দিন বিশ্ববিদ্যালয় মঞ্জুরি কমিশনের (ইউজিসি) থেকে অনুমোদন না নিয়েই বিশ্ববিদ্যালয়ে ইতিহাস বিভাগ খুলে শিক্ষার্থী ভর্তি করেন।
 বর্তমানে বিভাগটিতে ৪১৩ জন শিক্ষার্থী পড়াশোনা করছেন।
 আগামী এক মাসের মধ্যে ইতিহাস বিভাগের অনুমোদন দেওয়া না হলে কঠোর আন্দোলনের হুঁশিয়ারি দেন তিনি।
এদিকে গত ৬ ফেব্রুয়ারি ইউজিসিতে অনুষ্ঠিত এক সভায় বিশ্ববিদ্যালয়টিতে ইতিহাস বিভাগের অনুমোদন না থাকায় নতুন শিক্ষার্থী ভর্তি না করার নির্দেশনা দেওয়া হয়।
 এতে ওই বিভাগে বর্তমানে অধ্যয়নরত শিক্ষার্থীদের শিক্ষাজীবনও অনিশ্চিত হয়ে পড়েছে।
এ বিষয়ে বশেমুরবিপ্রবির উপাচার্য এ কিউ এম মাহবুব প্রথম আলোকে বলেন, ‘আজ শিক্ষার্থীরা যে বিষয় নিয়ে মানববন্ধন করেছে, সেটি তাদের যৌক্তিক দাবি।
 বর্তমানে বিভাগটিতে চার শতাধিক শিক্ষার্থী অধ্যয়নরত।
 তারা তো কোনো দোষ করেনি।
 দোষ করেছে কর্তৃপক্ষ।
 আমি চাই অচিরেই এই সমস্যার সমাধান হোক।
 আমার কাছে শিক্ষার্থীরা স্মারকলিপি দিয়েছে।
 এগুলো আমি ইউজিসিতে পাঠাব।
’