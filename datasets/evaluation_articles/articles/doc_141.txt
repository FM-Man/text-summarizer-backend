রাজধানীতে ছাত্রদলের বিক্ষোভ মিছিলে পুলিশের লাঠিপেটার অভিযোগ করেছে বিএনপি।
 দলটির অভিযোগ, বিকেল পাঁচটার দিকে ছাত্রদলের সভাপতি ফজলুর রহমানের নেতৃত্বে নয়াপল্টন এলাকায় মিছিল বের হয়।
 পুলিশ লাঠিপেটা করে মিছিলটি পণ্ড করে দেয়।
 ময়মনসিংহের চরকালীবাড়িতে জিয়াউর রহমানের মৃত্যুবার্ষিকী উপলক্ষে ছাত্রদলের কর্মসূচিতে পুলিশের হামলা ও গুলির প্রতিবাদে নয়াপল্টন এলাকায় ওই মিছিল বের করা হয়।
 কার্যালয়ের ভেতরে থাকা বিএনপির কেন্দ্রীয় সাংগঠনিক সম্পাদক সৈয়দ এমরান সালেহ রাত সোয়া আটটার দিকে প্রথম আলোকে বলেন, ‘পুলিশ বিএনপির কেন্দ্রীয় কার্যালয় অবরুদ্ধ করে রেখেছে।
 কেউ বের হলেই তাঁকে ধরে নিয়ে যাচ্ছে।
 কার্যালয়ের সামনে থাকা মোটরসাইকেলগুলোও পুলিশ ভ্যানে তুলে নিয়ে যাচ্ছে।
’এর আগে আজ বৃহস্পতিবার দুপুরে ময়মনসিংহ মহানগরীর শম্ভুগঞ্জ এলাকার চরকালীবাড়িতে ছাত্রদলের সভাকে কেন্দ্র করে পুলিশের সঙ্গে পাল্টাপাল্টি ধাওয়া, ইটপাটকেল নিক্ষেপ, লাঠিপেটা ও গুলিবর্ষণের ঘটনা ঘটে।
 এ ঘটনায় পুলিশের ছয়জন সদস্য আহত হয়েছেন বলে পুলিশ জানিয়েছে।
এক বিবৃতিতে বিএনপির মহাসচিব মির্জা ফখরুল ইসলাম আলমগীর ময়মনসিংহ ও ঢাকায় ছাত্রদলের কর্মসূচিতে পুলিশের হামলা-গ্রেপ্তারের নিন্দা জানিয়েছেন।
বিবৃতিতে বিএনপির মহাসচিব বলেন, ময়মনসিংহে হামলার প্রতিবাদে নয়াপল্টনে ছাত্রদল মিছিল বের করলে পুলিশ মিছিলের পেছন দিক থেকে বেধড়ক লাঠিপেটা ও গ্রেপ্তার করে।
 পুলিশ বিএনপির কেন্দ্রীয় কার্যালয় অবরুদ্ধ করে রাখে।
 সেখান থেকে এ পর্যন্ত ১০ জনকে গ্রেপ্তার করেছে।
বিবৃতিতে মির্জা ফখরুল ইসলাম বলেন, ময়মনসিংহে পুলিশের নির্বিচারে লাঠিপেটা, গুলি ও কাঁদানে গ্যাসের শেল নিক্ষেপে ছাত্রদলের সাবেক সাধারণ সম্পাদক হাবিবুর রশিদ, ছাত্রদলের সাধারণ সম্পাদক ইকবাল হোসেনসহ ১০ জন নেতা-কর্মী গুলিবিদ্ধ হয়েছেন।
 আহত হয়েছেন শতাধিক নেতা–কর্মী।
 অনেক নেতা-কর্মীকে গ্রেপ্তার করা হয়েছে।
 তিনি ময়মনসিংহ ও ঢাকায় গ্রেপ্তার নেতা-কর্মীদের মুক্তি এবং হয়রানি বন্ধের দাবি জানান।
পুলিশের মতিঝিল জোনের সহকারী কমিশনার আবুল হাসান প্রথম আলোকে বলেন, বিএনপির কার্যালয়ের সামনে থেকে হঠাৎ করে একটি ঝটিকা মিছিল বের হয়।
 মিছিলকারীরা পল্টন এলাকায় গাড়ি ভাঙচুর করার পাশাপাশি নাইটিঙ্গেল মোড়ে পুলিশ বক্সও ভাঙচুর করেন।
পল্টন থানার ভারপ্রাপ্ত কর্মকর্তা (ওসি) আবু বকর সিদ্দিক সন্ধ্যায় প্রথম আলোকে বলেন, ঘটনাস্থল থেকে তিনজনকে আটক করা হয়েছে।
 তাঁদের বিস্তারিত পরিচয় জানা যায়নি।
 জিজ্ঞাসাবাদ চলছে।
