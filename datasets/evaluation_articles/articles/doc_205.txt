রাজশাহী বিভাগে বৃহস্পতিবার সকাল আটটা পর্যন্ত ২৪ ঘণ্টায় করোনায় আরও ১৫ জনের মৃত্যু হয়েছে।
 এদিন প্রথমবারের মতো বিভাগের আট জেলার মধ্যে সাতটিতেই করোনায় মৃত্যুর ঘটনা ঘটেছে।
 শেষ ২৪ ঘণ্টায় ৩ হাজার ৯৬২ জনের নমুনা পরীক্ষায় করোনা শনাক্ত হয়েছে ৬৮৬ জনের।
 শনাক্তের হার ১৭ দশমিক ৩১ শতাংশ।
বৃহস্পতিবার রাজশাহী বিভাগীয় স্বাস্থ্য অধিদপ্তরের সহকারী পরিচালক নাজমা আক্তার স্বাক্ষরিত প্রতিবেদন থেকে এসব তথ্য জানা গেছে।
প্রতিবেদনে বলা হয়েছে, রাজশাহী বিভাগে শেষ ২৪ ঘণ্টায় আরটি-পিসিআর, র‌্যাপিড অ্যান্টিজেন ও জিন-এক্সপার্ট মেশিনে মোট ৩ হাজার ৯৬২ জনের নমুনা পরীক্ষা করা হয়েছে।
 এতে করোনা শনাক্ত হয়েছে ৬৮৬ জনের।
 নমুনা পরীক্ষার বিপরীতে শনাক্তের হার ১৭ দশমিক ৩১ শতাংশ।
 আগের ২৪ ঘণ্টায় ৩ হাজার ৯৫৭টি নমুনা পরীক্ষার বিপরীতে করোনা শনাক্ত হয়েছিল ৬৮৫ জনের।
 নমুনা পরীক্ষার বিপরীতে শনাক্তের হার ছিল ১৭ দশমিক ৩১ শতাংশ।
 অর্থাৎ বিভাগে শেষ ২৪ ঘণ্টায় নমুনা পরীক্ষা সামান্য কয়েকটি বেড়েছে।
 এতে শনাক্ত আগের দিনের তুলনায় একজন বাড়লেও শনাক্তের হার আগের দিনের মতোই রয়েছে।
নতুন সংক্রমিত ৬৮৬ জনের মধ্যে সিরাজগঞ্জে ২১৮, রাজশাহীতে ১২৩, পাবনায় ১০৯, বগুড়ায় ১০৫, নাটোরে ৬৮, চাঁপাইনবাবগঞ্জে ৩৫, জয়পুরহাটে ১৫ ও নওগাঁয় ১৩ জনের করোনা শনাক্ত হয়েছে।
 এ নিয়ে বিভাগে মোট শনাক্ত রোগীর সংখ্যা দাঁড়িয়েছে ৮৬ হাজার ৭২১-এ।
রাজশাহী বিভাগে শেষ ২৪ ঘণ্টায় করোনায় আক্রান্ত হয়ে আরও ১৫ জন মারা গেছেন।
 আগের দিন মারা যান আটজন।
 নতুন মৃতদের মধ্যে নাটোর ও বগুড়াতে ৪ জন করে, সিরাজগঞ্জে ৩ জন এবং রাজশাহী, চাঁপাইনবাবগঞ্জ, নওগাঁ, জয়পুরহাটে একজন করে করোনায় মারা গেছেন।
 এদিন শুধু পাবনায় কেউ মারা যাননি।
 এ নিয়ে বিভাগে মৃত্যুর সংখ্যা দাঁড়িয়েছে ১ হাজার ৩৮৪ জন।
বিভাগের আট জেলায় এখন পর্যন্ত করোনায় মারা যাওয়া ব্যক্তিদের মধ্যে বগুড়ায় সর্বোচ্চ ৫৭৯ জনের মৃত্যু হয়েছে।
 দ্বিতীয় সর্বোচ্চ ২৫৩ জনের মৃত্যু হয়েছে রাজশাহী জেলায়।
 এ ছাড়া চাঁপাইনবাবগঞ্জে ১৪৩ জন, নওগাঁয় ১২৩, নাটোরে ১২৭, সিরাজগঞ্জে ৭৩, জয়পুরহাটে ৫২ ও পাবনায় ৩৪ জনের মৃত্যু হয়েছে।
গত বছরের ২৬ এপ্রিল রাজশাহী বিভাগে প্রথম করোনায় মৃত্যু হয়।
 এর মধ্যে গত বছর বিভাগে মোট ৩৬৬ জন মারা যান।
 চলতি বছর এ পর্যন্ত মারা গেছেন ১ হাজার ১৮ জন।
 এর মধ্যে জুনে ৩২৬ জন মারা যান।
 মাসভিত্তিক হিসাবে জুলাই মাসে মারা গেছেন সর্বোচ্চ ৪৪৪ জন।
 অর্থাৎ জুন ও জুলাই মাসেই চলতি বছর মোট মৃত্যুর প্রায় ৮০ শতাংশ ঘটেছে।
 আর এ মাসের প্রথম প্রথম পাঁচ দিনে মারা গেলেন ৬৬ জন।
প্রতিবেদনে আরও বলা হয়েছে, রাজশাহী বিভাগে শেষ ২৪ ঘণ্টায় সুস্থ হয়েছেন ৬৪৮ জন।
 আগের দিন সুস্থ হয়েছিলেন ৯৩৫ জন।
 এ নিয়ে বিভাগে মোট ৬৩ হাজার ৮৯৬ জন সুস্থ হয়েছেন।
 বর্তমানে বিভাগের ৮ জেলায় হাসপাতালে ১২ হাজার ৭৫৪ জন রোগী চিকিৎসাধীন।
 এর মধ্যে শেষ ২৪ ঘণ্টায় হাসপাতালে ভর্তি হয়েছেন ১৫৯ জন।
 বিভাগে হাসপাতালের বাইরে বাড়িতে আইসোলেশনে থেকে চিকিৎসা নিচ্ছেন ১০ হাজার ৭১ জন।
