বরগুনায় নিজের স্ত্রী ও ৯ মাস বয়সী শিশুসন্তানকে হত্যার অভিযোগে শাহীন মুন্সিকে (২১) গ্রেপ্তার করেছে পুলিশের অপরাধ ও তদন্ত বিভাগ (সিআইডি)।
 গতকাল সোমবার চট্টগ্রাম এলাকা থেকে তাঁকে গ্রেপ্তার করা হয়।
 আজ মঙ্গলবার সিআইডি সদর দপ্তরে মিডিয়া সেন্টারে এক সংবাদ সম্মেলনে এ তথ্য জানান সিআইডির বিশেষ পুলিশ সুপার মুক্তা ধর।
৩ জুলাই বরগুনার হাতেমপুর গ্রাম থেকে সুমাইয়া (১৮) ও তাঁর মেয়ে সামিরা আক্তার জুঁইয়ের লাশ উদ্ধার করে পুলিশ।
 এ ঘটনায় বরগুনা সদর থানায় একটি হত্যা মামলা হয়।
কীভাবে তাঁদের খুন করা হয়েছে, সে ব্যাপারে পুলিশ কর্মকর্তা মুক্তা ধর বলেন, ১ জুলাই রাত সাড়ে ১০টার দিকে সুমাইয়ার সঙ্গে শাহীনের কথা-কাটাকাটি হয়।
 পরে সুমাইয়া ঘর থেকে বের হলে শাহীনও ঘর থেকে বের হন।
 একপর্যায়ে নাইলনের দড়ি সুমাইয়ার গলায় পেঁচিয়ে শ্বাসরোধে হত্যা করে লাশ সেখানে রেখে আসেন।
 এরপর শাহীন ঘর থেকে কোদাল নিয়ে সেখানে গর্ত করে লাশটি পুঁতে রাখেন।
 সেখান থেকে ঘরে ফিরে মেয়েকে কান্না করতে দেখে কোলে তুলে নেন শাহীন।
 পরে তাকেও হত্যা করে লাশ পুঁতে রাখেন।
পুলিশ ও স্থানীয় সূত্রে জানা যায়, সুমাইয়া আক্তারের বাবার বাড়ি ও শ্বশুরবাড়ি একই গ্রামে।
 ১ জুলাই বৃহস্পতিবার দুপুরে বাবার বাড়িতে দাওয়াত খেতে যান সুমাইয়া।
 মেয়েকে শাহীন মুন্সি যেতে না দেওয়ায় একাই যেতে হয় সুমাইয়াকে।
 দাওয়াত খেয়ে স্বামীর বাড়ি ফেরেন তিনি।
 এরপর থেকে সুমাইয়া আক্তার, তাঁর মেয়ে সামিরা ও স্বামী শাহীন মুন্সি নিখোঁজ হন।
 নিখোঁজের দুদিন পর শনিবার সকাল সাড়ে সাতটার দিকে মা ও মেয়ের লাশ বাড়ির পাশেই পরিত্যক্ত জমিতে মাটিচাপা দেওয়া অবস্থায় উদ্ধার করা হয়েছে।
 তখন শাহীন মুন্সির কোনো হদিস মেলেনি।
