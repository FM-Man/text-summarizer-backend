ঢাকা থেকে উত্তরবঙ্গগামী একটি চলন্ত ট্রাকে মানসিক প্রতিবন্ধী (২০) তরুণীকে ধর্ষণের অভিযোগ পাওয়া গেছে।
 এ ঘটনায় জাতীয় জরুরি সেবা নম্বর ৯৯৯-এ কল পেয়ে পুলিশ ট্রাকটির চালক ও তাঁর সহকারীকে গ্রেপ্তার করেছে।
 সেই সঙ্গে ট্রাকটি জব্দ করা হয়েছে।
গতকাল মঙ্গলবার সন্ধ্যায় বঙ্গবন্ধু সেতুর পশ্চিম সংযোগ সড়কের কড্ডার মোড় এলাকা থেকে অভিযুক্ত ব্যক্তিদের গ্রেপ্তারের পর ভুক্তভোগী তরুণীকে উদ্ধার করে পুলিশ।
 তরুণীর বাড়ি সিরাজগঞ্জে।
 ভুক্তভোগী ওই তরুণীর বাবা বাদী হয়ে রাতেই ট্রাকের চালক ও তাঁর সহকারীকে আসামি করে বঙ্গবন্ধু সেতু পশ্চিম থানায় মামলা করেছেন।
গ্রেপ্তার ব্যক্তিরা হলেন ট্রাকচালক বগুড়া জেলা সদরের আশুখোলা গ্রামের মনসুর আলীর ছেলে সোহেল রানা (৩২) এবং চালকের সহকারী একই জেলার শিবগঞ্জ উপজেলার জহুরুল শেখের ছেলে ওয়াবাহ শেখ (৩০)।
পুলিশ জানায়, উত্তরবঙ্গগামী ওই ট্রাকে মঙ্গলবার বিকেলে গাজীপুরের চন্দ্রা এলাকা থেকে দুই তরুণ পেছনে ওঠেন।
 এর কিছুক্ষণ পরই এক ব্যক্তি ওই তরুণীকে ট্রাকে তুলে দিয়ে সিরাজগঞ্জের চান্দাইকোনায় নামিয়ে দিতে বলেন।
 সে সময় ওই ব্যক্তি ট্রাকটির চালক ও সহকারীকে জানান, ওই তরুণীর মানসিক সমস্যা আছে।
 তখন চালক ও তাঁর সহকারী ওই তরুণীকে সামনে চালকের পাশের আসনেই বসতে দেন।
 পথে টাঙ্গাইলের এলেঙ্গায় যাত্রাবিরতি নেয় ট্রাকটি।
 তখন পেছনে থাকা দুই যাত্রীকে কোনো কাজ থাকলে সেরে নিতে বলেন চালক।
 এ সময় তাঁদের একজনের চোখ ট্রাকটির সামনে থাকা লুকিং গ্লাসের (আয়না) ওপর পড়লে দেখতে পান, চালক ও তাঁর সহকারী ওই তরুণীকে যৌন নির্যাতন করছেন।
ওই তরুণ বিষয়টি তাঁর মুঠোফোনে ভিডিও করার চেষ্টা করলে চালক বুঝতে পেরে তাঁদের দ্রুত নামিয়ে দিয়েই ট্রাকটি নিয়ে ঘটনাস্থল ত্যাগ করেন।
 ওই তরুণ সঙ্গে সঙ্গে ৯৯৯ নম্বরে ফোন করে বিষয়টি জানান।
 সেখান থেকে ঘটনাটি সিরাজগঞ্জ পুলিশসহ ট্রাফিক ও হাইওয়ে পুলিশকে জানানো হয়।
 এরপর পুলিশ তল্লাশিচৌকি বসিয়ে সন্ধ্যায় বঙ্গবন্ধু সেতুর পশ্চিম গোলচত্বর এলাকায় ট্রাকটিকে থামতে সংকেত দিলে সংকেত না মেনেই সেটি যেতে শুরু করলে কড্ডার মোড় এলাকা থেকে চালকসহ ট্রাকটি আটক করা হয়।
 সে সময় চালকের সহকারী দৌড়ে পালিয় গেলেও রাতেই তাঁকে আটক করা হয়।
বঙ্গবন্ধু পশ্চিম থানার ভারপ্রাপ্ত কর্মকর্তা (ওসি) মোসাদ্দেক হোসেন আজ বিকেলে প্রথম আলোকে বলেন, নির্যাতিত তরুণীর বাবা বাদী হয়ে মঙ্গলবার রাতেই মামলা করেছেন।
 আসামিরা প্রাথমিক জিজ্ঞাসাবাদে ধর্ষণের কথা স্বীকার করেছেন।
 আজ বুধবার সকালে গ্রেপ্তার ব্যক্তিদের আদালতে হাজির করা হলে আদালত তাঁদের জেলহাজতে পাঠিয়ে দেন।
 ওই তরুণীর স্বাস্থ্য পরীক্ষা শেষ করে আদালতে জবানবন্দি গ্রহণ করা হয়েছে বলেও জানান ওসি।
 