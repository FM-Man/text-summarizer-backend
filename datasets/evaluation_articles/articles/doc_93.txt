স্বাস্থ্য মন্ত্রণালয়ের গণবদলি আদেশে অবসরে যাওয়া এবং চাকরি নেই এমন চিকিৎসককেও নতুন কর্মস্থলে পাঠানোর অভিযোগ উঠেছে।
 গতকাল সোমবার সন্ধ্যায় মন্ত্রণালয়ের এক প্রজ্ঞাপনে বিভিন্ন মেডিকেল কলেজের শিক্ষকদের নতুন নতুন কর্মস্থলে সংযুক্তিতে পাঠানোর আদেশ দেওয়া হয়েছে।
আদেশে কক্সবাজার মেডিকেল কলেজ থেকে বদলি করা হয় মোহাম্মদ গিয়াস উদ্দিন নামের একজনকে।
 তাঁকে কক্সবাজার মেডিকেল কলেজ থেকে কক্সবাজার জেনারেল হাসপাতালে সংযুক্তিতে পাঠানো হয়েছে।
 অথচ তিনি ওই কলেজ থেকে ২০২০ সালের ১৪ জানুয়ারি অবসরে যান।
জানতে চাইলে কক্সবাজার মেডিকেল কলেজের অধ্যক্ষ অনুপম বড়ুয়া প্রথম আলোকে বলেন, ‘এই নামে কেউ আমার কলেজে নেই।
 আমি চিনিও না উনাকে।
’এ প্রসঙ্গে জানতে চাইলে চক্ষু বিশেষজ্ঞ গিয়াস উদ্দিন বলেন, ‘আমি অবসরে গিয়েছি আগেই।
 সেটা হয়তো মন্ত্রণালয় জানত না।
 তাই বদলি আদেশ দিয়েছে।
 এটা নিয়ে কলিগরা হাসাহাসি করছে।
’অন্যদিকে চট্টগ্রাম মেডিকেল কলেজ (চমেক) থেকে ফেনী জেলা হাসপাতালে বদলি করা হয়েছে সুজিত কুমার দাশ নামের এক চিকিৎসককে।
 খোঁজ নিয়ে জানা গেছে, পাঁচ–ছয় বছর আগে তিনি চমেক থেকে চাকরি ছেড়ে দেন।
জানতে চাইলে চমেক অধ্যক্ষ শাহেনা আকতার প্রথম আলোকে বলেন, সুজিত দাশ আগে এখানে ছিলেন।
 এখন এখানে নেই।
 তাঁর চাকরি আছে কি না, এমন প্রশ্নের জবাবে তিনি বলেন, সেটা নিশ্চিত নয়।
 তবে তিনি এখানে থাকেন না।
চমেক সূত্র জানায়, সুজিত কুমার দাশ চমেক নিউনেটাল বিভাগের সহকারী অধ্যাপক ছিলেন।
 পরে তিনি সেখান থেকে চাকরি ছেড়ে দেন।
করোনাভাইরাস মহামারি সুষ্ঠুভাবে মোকাবিলা এবং জনসেবা নিশ্চিত করার জন্য সরকার মোট ১ হাজার ২৫১ জন চিকিৎসককে বিভিন্ন হাসপাতালে সংযুক্তি দিয়ে পদায়ন করেছে।
 স্বাস্থ্য মন্ত্রণালয়ের স্বাস্থ্যসেবা বিভাগ ৪ এবং ৫ জুলাইয়ে বেশ কিছু প্রজ্ঞাপনের মাধ্যমে এসব চিকিৎসককে বিভিন্ন হাসপাতালে দায়িত্ব দিয়েছে।
