কক্সবাজারে আড়াই বছর বয়সী শিশুর শরীরে করোনাভাইরাসের সংক্রমণ শনাক্ত হয়েছে।
 শিশুটির নাম কাজী রুয়াইফি বিন নওশেদ।
 প্রাণচঞ্চল শিশুটি করোনায় আক্রান্ত হয়ে নয় দিন ধরে ঘরবন্দী।
কাজী রুয়াইফি চিকিৎসক দম্পতি এস এম নওশেদ রিয়াদ ও তাসমিহা নওশেদ চৌধুরীর ছেলে।
 তাঁদের বাড়ি কক্সবাজার শহরের রুমালিয়ার ছড়ায়।
শিশুটির পরিবার সূত্রে জানা যায়, গত ২৪ জুন করোনার উপসর্গ দেখা দেয় রুয়াইফি ও তাঁর মা তাসমিহার।
 ওই দিনই নমুনা পরীক্ষা করে দুজনের করোনা শনাক্ত হয়।
 এরপর থেকে মা ও ছেলে বাড়িতেই চিকিৎসা নিচ্ছেন।
 এদিকে রুয়াইফির বাবা নওশেদ রিয়াদ করোনায় আক্রান্ত হয়ে কক্সবাজার সদর হাসপাতালের করোনা ইউনিটে চিকিৎসাধীন।
মা-ছেলের শারীরিক পরিস্থিতি বিষয়ে রুয়াইফির মামা ইমরুল কায়েস চৌধুরী বলেন, তাঁর ছোট বোন তাসমিহা ও ভাগনে রুয়াইফি কিছুটা সুস্থ।
রুয়াইফির বাবা নওশেদ রিয়াদের শারীরিক অবস্থা উন্নতির দিকে বলে জানিয়েছেন কক্সবাজার সদর হাসপাতালের আবাসিক চিকিৎসা কর্মকর্তা (আরএমও) শাহীন মো. আবদুর রহমান চৌধুরী।
