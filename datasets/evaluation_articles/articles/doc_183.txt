ভারতের প্রধানমন্ত্রী নরেন্দ্র মোদি ও পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের জন্য উপহার হিসেবে এক ট্রাক হাঁড়িভাঙা আম পাঠিয়েছেন প্রধানমন্ত্রী শেখ হাসিনা।
 রোববার বেনাপোল বন্দর দিয়ে কাস্টমসের আনুষ্ঠানিকতা শেষে এই উপহার ভারতে পাঠানো হয়।
 কলকাতায় অবস্থিত বাংলাদেশের ডেপুটি হাইকমিশনে নিয়োজিত প্রথম সচিব (রাজনৈতিক) মো. সানিউল কাদের আম গ্রহণ করে ভারতীয় প্রতিনিধির কাছে হস্তান্তর করেন।
এর আগে, ভারতকে করোনা প্রতিরোধে সহায়ক পাঁচ ট্রাক চিকিৎসা সামগ্রী উপহার দেয় বাংলাদেশ।
 এ ছাড়া, দেশের বাইরে ইলিশ রপ্তানি বন্ধ থাকলেও প্রতিবছর পূজার সময় ভারতে বিপুল পরিমাণে ইলিশ পাঠানো হয় বাংলাদেশ থেকে।
বেনাপোল কাস্টমসের উপকমিশনার অনুপম চাকমা জানান, ভারত সরকারকে প্রধানমন্ত্রীর উপহার হিসেবে আড়াই মেট্রিক টনের কিছু বেশি আম দেওয়া হয়েছে।
 সকালে উপহারের আমগুলো বেনাপোল বন্দরে এসে পৌঁছালে আনুষ্ঠানিকতা শেষ করে ভারতে পাঠানো হয়।
ভারতের পেট্টাপোল কাস্টমসের জয়েন্ট কমিশনার অনিত জয়েন বলেন, বাংলাদেশ ভারতের সবচেয়ে কাছের বন্ধু।
 মৌসুমি ফল আম আর সংকটময় মুহূর্তে করোনা প্রতিরোধ সামগ্রী দিয়ে তার প্রমাণ রেখেছে।
 ভবিষ্যতে দুই দেশের মধ্যে এ সম্পর্ক আরও জোরদার হবে।
