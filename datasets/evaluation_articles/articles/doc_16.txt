রাজবাড়ীর দৌলতদিয়া ও মানিকগঞ্জের পাটুরিয়া নৌপথে ঢাকাগামী যাত্রীর চাপ কমেছে।
তবে বেড়েছে গণপরিবহনসহ বিভিন্ন যানবাহন।
এ কারণে ভোগান্তি ছাড়াই গন্তব্যে ছুটছেন যাত্রীরা।
আজ রোববার সকাল ছয়টার দিকে দৌলতদিয়া থেকে লঞ্চ ছাড়লে যাত্রী কম দেখা যায়।
তবে সকাল নয়টার দিকে লঞ্চে ভিড় চোখে পড়ে।
পাটুরিয়া ঘাট এলাকায় দায়িত্বপ্রাপ্ত ট্রাফিক পুলিশের পরিদর্শক মো. কামাল হোসেন প্রথম আলোকে বলেন, গতকাল শনিবার পাটুরিয়া ঘাট এলাকায় যাত্রীদের প্রচণ্ড চাপ ছিল।
তবে আজ সকাল আটটা পর্যন্ত যাত্রীদের কিছুটা চাপ ছিল।
এরপর থেকে যাত্রীদের চাপ কমে যায়।
যাত্রীরা দৌলতদিয়া প্রান্ত থেকে ফেরি ও লঞ্চে নদী পার হয়ে পাটুরিয়া প্রান্তে নামছেন।
যানবাহনের সংখ্যা বেশি হওয়ায় কোনোরকম ভোগান্তি ছাড়াই যাত্রীরা বাসে করে ঢাকার দিকে যাচ্ছেন।
এদিকে লঞ্চ মালিক সমিতির দৌলতদিয়া ঘাটের দায়িত্বপ্রাপ্ত তত্ত্বাবধায়ক নুরুল আনোয়ার বলেন, আজ সকালে লঞ্চঘাটে যাত্রীর চাপ তেমন ছিল না।
তবে বেলা বাড়ার সঙ্গে সঙ্গে ভিড় বাড়তে থাকে।
পাটুরিয়া ঘাট সূত্রে জানা যায়, আজও দেশের দক্ষিণ-পশ্চিমাঞ্চলের বিভিন্ন জেলা থেকে কর্মজীবী মানুষ রাজবাড়ীর দৌলতদিয়ায় আসছেন।
এরপর তাঁরা ফেরি ও লঞ্চে নদী পার হয়ে পাটুরিয়া যাচ্ছেন।
পাটুরিয়া-দৌলতদিয়া নৌপথে ১৪টি ফেরি ও ২২টি লঞ্চ চলাচল করছে।
ফরিদপুরের ভাঙা থেকে গাজীপুরের কোনাবাড়ী এলাকার একটি পোশাক কারখানার কর্মী আবদুল আজিজ (৩৫) স্ত্রী ও শিশুসন্তানকে নিয়ে আজ কর্মস্থলে যাচ্ছিলেন।
তিনি বলেন, ‘গাজীপুর যাইতে গতকাল একবার প্রস্তুতি নিছিলাম।
কিন্তু বাস বন্ধ।
বউ-বাচ্চা নিয়া কষ্টের কথা চিন্তা করে আর বের হইনি।
অফিসের এক স্যারকে বললাম, এক দিন পরে আসি।
স্যার অনুমতি দিল, তাই আজ যাচ্ছি।
’এদিকে ট্রাফিক পুলিশ ও গণপরিবহনের শ্রমিকেরা জানান, মানিকগঞ্জের স্থানীয় বাসের পাশাপাশি ঢাকা ও গাজীপুরের বিভিন্ন পরিবহনের বাসও পাটুরিয়া থেকে যাত্রী পরিবহন করছে।
যাত্রী পরিবহনের জন্য এসব যানবাহনকে সিরিয়ালে অপেক্ষায় থাকতে হচ্ছে।
শুভযাত্রা পরিবহনের একটি বাসের চালক হাফিজুর রহমান বলেন, গতকাল যাত্রীর প্রচণ্ড চাপ ছিল।
তবে আজ যাত্রীর চেয়ে বাসের সংখ্যাই বেশি।
এ কারণে যাত্রী বোঝাই করতে এক থেকে দুই ঘণ্টা করে ঘাট এলাকায় অপেক্ষা করতে হচ্ছে।
বাংলাদেশ অভ্যন্তরীণ নৌপরিবহন করপোরেশনের (বিআইডব্লিউটিসি) আরিচা কার্যালয়ের উপমহাব্যবস্থাপক (বাণিজ্য) মো. জিল্লুর রহমান বলেন, আজও যাত্রীরা ফেরিতে নদী পার হয়ে পাটুরিয়ায় আসছেন।
তবে গতকালের থেকে আজ যাত্রীর চাপ কম।
পর্যাপ্তসংখ্যক ফেরি ও লঞ্চ চলাচল করায় যাত্রীরা ভোগান্তি ছাড়াই নদী পার হচ্ছেন।
