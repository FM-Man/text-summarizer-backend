জয়পুরহাটে করোনার সংক্রমণে মৃত্যুর সংখ্যা বাড়লেও কমেছে শনাক্তের হার।
 এ পর্যন্ত করোনায় মোট ৪৬ জনের মৃত্যু হয়েছে।
 এর মধ্যে গত জুন ও এ মাসের প্রথম ১৩ দিনে মোট ৩৪ জন মারা গেছেন।
 পরবর্তী ২৪ ঘণ্টায় কেউ মারা যাননি।
 তবে ২০৪ জনের নমুনা পরীক্ষায় ২১ জনের করোনা শনাক্ত হয়েছে।
 শনাক্তের হার ১০ দশমিক ২৯ শতাংশ।
 চলতি সপ্তাহে গড় শনাক্তের হার ১২ শতাংশ।
 কঠোর লকডাউন সঠিকভাবে প্রতিপালন হওয়ায় শনাক্তের হার কমেছে বলে সিভিল সার্জন ওয়াজেদ আলী প্রথম আলোকে জানিয়েছেন।
সিভিল সার্জন কার্যালয় সূত্রে জানা গেছে, গত বছরের মে মাসে জেলায় প্রথম দুজনের করোনা শনাক্ত হয়েছিল।
 তখন থেকে ১৪ জুলাই পর্যন্ত ২৬ হাজার ৫৬৮টি নমুনা পরীক্ষায় মোট ৩ হাজার ৯২০ জনের করোনা শনাক্ত হয়েছে।
 এ পর্যন্ত করোনায় সংক্রমিত হয়ে মোট ৪৬ জনের মৃত্যু হয়েছে।
 এর মধ্যে জুন ও এ মাসের ১ থেকে ১৩ তারিখ পর্যন্ত ৩৪ জন মারা গেছেন।
 জুনে ১৬ জন এবং চলতি মাসের ১৩ তারিখ পর্যন্ত ১৮ জন মারা যান।
 হিসাব অনুযায়ী, চলতি মাসে মৃত্যুর সংখ্যা বেড়েছে আর কমেছে শনাক্তের হার।
সিভিল সার্জন ওয়াজেদ আলী আজ বুধবার সকালে প্রথম আলোকে বলেন, কঠোর লকডাউন প্রতিপালনের কারণে এ জেলায় করোনা রোগী শনাক্তের হার কমেছে।
 তবে জুন ও চলতি মাসে করোনায় মৃত্যুসংখ্যা বেড়েছে।
 এ মাসের প্রথম সপ্তাহে শনাক্তের হার ছিল ১৫ শতাংশ।
 চলতি সপ্তাহে গড় শনাক্তের হার ১২ শতাংশ।
 অন্যান্য জেলার তুলনায় এখানে করোনা শনাক্তের হার কম বলে জানিয়েছেন সিভিল সার্জন।
