করোনার সংক্রমণ রোধে যানবাহনের চাপ কম থাকায় রাজবাড়ীর দৌলতদিয়া ও মানিকগঞ্জের পাটুরিয়া নৌপথে ফেরির সংখ্যা অর্ধেকে নেমেছে।
 ছোট-বড় মিলে মোট ১৬টি ফেরি থাকলেও বর্তমানে চলাচল করছে ৯টি।
 এ ছাড়া দীর্ঘ ৮ মাস ধরে বন্ধ থাকা দৌলতদিয়ার ৬ নম্বর ফেরিঘাট গতকাল বিকেলে চালু করা হয়েছে।
এ বিষয়ে বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) আরিচা কার্যালয়ের সহকারী মহাব্যবস্থাপক (মেরিন) আবদুস সাত্তার বলেছেন, ঈদের আগে সব কটি ঘাট সচল রাখতে ৬ নম্বর ঘাটটিও চালু করা হয়েছে।
 বর্তমানে দৌলতদিয়া প্রান্তে ৫টি এবং পাটুরিয়া প্রান্তে ৪টি ঘাট চালু রয়েছে।
বাংলাদেশ অভ্যন্তরীণ নৌ পরিবহন সংস্থার (বিআইডব্লিউটিসি) আরিচা কার্যালয় সূত্র জানায়, দক্ষিণ-পশ্চিমাঞ্চলের সঙ্গে রাজধানীর সড়ক যোগাযোগের অন্যতম মাধ্যম দৌলতদিয়া-পাটুরিয়া নৌপথ।
 এই নৌপথে রো রো ১০টি, ইউটিলিটি (ছোট) ৬টি এবং মাঝারি আকারের ফেরি রয়েছে ১টি।
 এর মধ্যে যান্ত্রিক ত্রুটির কারণে ২টি রো রো ফেরি ডকইয়ার্ডে পাঠানো হয়।
 তবে এই দুটির একটি ডকইয়ার্ড ছেড়ে নৌপথে চলাচলের জন্য রওনা হয়েছে।
 আজকের মধ্যে এটি নৌপথে যুক্ত হওয়ার কথা।
এদিকে প্রায় ৮ মাস পর রোববার থেকে দৌলতদিয়া ঘাটের বন্ধ থাকা ৬ নম্বর ইউটিলিটি ঘাট চালু করা হয়েছে।
 গত বছরের শুষ্ক মৌসুমে পানির স্তর নিচে নেমে যাওয়ায় সেপ্টেম্বর মাসে ঘাটটি বন্ধ করে দেওয়া হয়।
 বর্তমানে নদী ভরাট হওয়ায় লো ওয়াটার লেভেলের ঘাটটি তলিয়ে গেছে।
 এটি হাই ওয়াটার লেভেলের হওয়ায় রোববার থেকে চালু করা হয়েছে।
 বর্তমানে দৌলতদিয়া প্রান্তে দুটি রো রো এবং তিনটি ইউটিলিটিসহ মোট ৫টি ঘাট চালু রয়েছে।
আজ সোমবার সকাল থেকে দুপুর পর্যন্ত দৌলতদিয়া ফেরিঘাট এলাকায় দেখা যায়, ফেরিতে করে নদী পার হওয়া বেশির ভাগ যানবাহনই পণ্যবাহী গাড়ি ও অ্যাম্বুলেন্স।
বিআইডব্লিউটিসি আরিচা কার্যালয়ের সহকারী মহাব্যবস্থাপক (মেরিন) আবদুস সাত্তার জানান, যানবাহনের চাপ না থাকায় ফেরির সংখ্যা কমিয়ে আনা হয়েছে।
 বর্তমানে ১৫টি ফেরির মধ্যে ছোট-বড় মিলে ৯টি চলছে।
 বাকি ৬টি পাটুরিয়ায় বসিয়ে রাখা হয়েছে।
 যানবাহনের চাপ বাড়লে প্রয়োজন অনুযায়ী ফেরির সংখ্যাও বাড়ানো হবে।
