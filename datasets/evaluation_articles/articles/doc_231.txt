চট্টগ্রামের রাউজান উপজেলায় পুকুরে ডুবে দুই বোনের মৃত্যু হয়েছে।
 আজ বৃহস্পতিবার দুপুর সাড়ে ১২টার দিকে উপজেলার রাউজান সদর ইউনিয়ন ৮ নম্বর ওয়ার্ডের পূর্ব রাউজান গাজীপাড়া চৌধুরী বাড়িতে এ ঘটনা ঘটে।
ওই দুই বোন হলো পূর্ব রাউজান গাজীপাড়া চৌধুরী বাড়ির মোহাম্মদ জানে আলমের মেয়ে আনিসা আকতার (৭) ও মোহাম্মদ মাহাবুবুল আলমের মেয়ে সাকিবা আকতার (৭)।
 ওই দুই বোন সম্পর্কে আপন চাচাতো-জেঠাতো বোন।
স্থানীয় বাসিন্দা ও জনপ্রতিনিধির সঙ্গে কথা বলে জানা গেছে, বৃহস্পতিবার দুপুর ১২টার দিকে আপন দুই ভাই মোহাম্মদ জানে আলম ও মোহাম্মদ মাহাবুবুল আলমের দুই মেয়ে ঘরের পাশের পুকুরে গোসল করতে যায়।
 অসাবধানতায় পুকুরের ঘাট থেকে ছিটকে তারা পানিতে তলিয়ে যায়।
 পরে তাদের দুজনের লাশ পুকুরে ভাসতে দেখেন স্থানীয় লোকজন।
 উদ্ধার করে স্থানীয় উপজেলা স্বাস্থ্য কমপ্লেক্সে নিয়ে গেলে চিকিৎসক তাদের দুজনকে মৃত ঘোষণা করেন।
একঘরের একসঙ্গে দুই ভাইয়ের দুই মেয়ের মৃত্যুতে এলাকায় শোকের ছায়া নেমে এসেছে।
রাউজান সদর ইউনিয়ন পরিষদের (ইউপি) ৮ নম্বর ওয়ার্ডের ইউপি সদস্য সাইফুল ইসলাম ওই দুই বোনের মৃত্যুর সত্যতা নিশ্চিত করেছেন।
