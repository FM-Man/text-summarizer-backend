পটুয়াখালীর কলাপাড়ায় ছাত্রলীগের এক সাবেক নেতার নামে ধর্ষণের মামলা হয়েছে।
 এক কলেজছাত্রী বাদী হয়ে মঙ্গলবার মামলাটি করেন।
 মামলার আসামির নাম আবু বকর ছিদ্দিক।
 তিনি পটুয়াখালী জেলা ছাত্রলীগের সাবেক সাংগঠনিক সম্পাদক।
মামলার এজাহার ও পুলিশ সূত্রে জানা গেছে, মেয়েটি একটি সরকারি কলেজে দ্বাদশ শ্রেণিতে পড়েন।
 তাঁর সঙ্গে দেড় বছর আগে ফেসবুকের মাধ্যমে পরিচয় হয় আবু বকর ছিদ্দিকের।
 তিনি কয়েকবার সম্পর্কের প্রস্তাব দেন কলেজছাত্রীকে।
 এতে তিনি রাজি হননি।
 আবু বকর তাঁর বাবা-মায়ের সঙ্গে পরিচয় করিয়ে দেওয়ার কথা বলে কলেজছাত্রীকে সোমবার নিজের বাড়িতে নিয়ে যান।
 কিন্তু এ সময় ওই বাড়িতে কেউ ছিলেন না।
 আবু বকর ঘরের ভেতরে নিয়ে মেয়েটিকে ধর্ষণ করেন।
 একপর্যায়ে বিয়ের আশ্বাস দিয়ে তাঁকে ঘরে বসিয়ে রেখে চলে যান তিনি।
কিছুক্ষণ পরে আবু বকরের পরিবারের সদস্যরা বাড়িতে ফেরেন।
 তখন তাঁদের কাছে ঘটনা খুলে বলেন কলেজছাত্রী।
 ঘটনা শুনে কলেজছাত্রীকে উল্টো গালমন্দ করেন তাঁরা।
 কয়েক ঘণ্টা পরে আবু বকর বাড়িতে ফেরেন।
 কিন্তু তিনি কলেজছাত্রীকে না চেনার ভাণ করেন।
 নিরুপায় হয়ে তিনি জাতীয় জরুরি সেবার ৯৯৯ নম্বরে ফোন দেন।
 মঙ্গলবার রাত আটটার দিকে কলাপাড়া থানার একদল পুলিশ ঘটনাস্থলে গিয়ে কলেজছাত্রীকে উদ্ধার করে।
অভিযোগের বিষয়ে জানতে চাইলে ছাত্রলীগের সাবেক নেতা আবু বকর ছিদ্দিক বলেন, ‘আমি ঘটনার দিন বাড়িতে ছিলাম না।
 পটুয়াখালী ডিবি অফিসে ছিলাম।
 আমার বিরুদ্ধে সম্পূর্ণ বানোয়াট এবং ভিত্তিহীন অভিযোগ তোলা হয়েছে।
’কলাপাড়া থানার ভারপ্রাপ্ত কর্মকর্তা (ওসি) খন্দকার মোস্তাফিজুর রহমান বলেন, কলেজছাত্রী মঙ্গলবার দুপুরে থানায় মামলা করেছেন।
 স্বাস্থ্য পরীক্ষার জন্য কলেজছাত্রীকে পটুয়াখালী মেডিকেল কলেজ হাসপাতালে পাঠানো হয়েছে।
 মামলার একমাত্র আসামিকে গ্রেপ্তারের চেষ্টা চলছে।
