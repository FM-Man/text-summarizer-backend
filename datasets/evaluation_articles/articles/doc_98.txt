করোনা মহামারির মধ্যে এডিস মশাবাহিত রোগ ডেঙ্গুও পাল্লা দিয়ে বাড়ছে।
 গত ২৪ ঘণ্টায় ১৯৬ জন ডেঙ্গু রোগী হাসপাতালে ভর্তি হয়েছে।
 এ নিয়ে জুলাই মাসে ডেঙ্গুতে আক্রান্ত ২ হাজার ২৮৬ জন হাসপাতালে ভর্তি হয়েছে।
স্বাস্থ্য অধিদপ্তরের হেলথ ইমার্জেন্সি অপারেশনস সেন্টার ও কন্ট্রোল রুমের তথ্য অনুযায়ী, চলতি বছরের ১ জানুয়ারি থেকে আজ শনিবার পর্যন্ত দেশে ডেঙ্গু রোগী শনাক্ত হয়েছে ২ হাজার ৬৫৮ জন।
 এর মধ্যে ডেঙ্গুতে আক্রান্ত ৭৭৭ জন আজ হাসপাতালে চিকিৎসাধীন।
 এর মধ্যে ৭৪৭ জনই আছে রাজধানীর ৪১টি সরকারি ও বেসরকারি হাসপাতালে।
 আর বাকি ৩০ রোগী ভর্তি আছে অন্যান্য জেলায়।
ডেঙ্গু সন্দেহে মারা যাওয়া চারজন রোগীর তথ্য পর্যালোচনার জন্য সরকারের রোগতত্ত্ব, রোগনিয়ন্ত্রণ ও গবেষণা প্রতিষ্ঠানে (আইইডিসিআর) পাঠানো হয়েছে।
 তবে চলতি বছর ডেঙ্গুতে এখন পর্যন্ত কোনো মৃত্যুর তথ্য নিশ্চিত করেনি আইইডিসিআর।
গত জুন মাসের শেষ সপ্তাহ থেকে দৈনিক ডেঙ্গুতে আক্রান্ত ব্যক্তির সংখ্যা বাড়তে শুরু করেছে।
 জানুয়ারি থেকে মে মাস পর্যন্ত ডেঙ্গুতে আক্রান্ত ছিল ১০০ জন।
 জুন মাসে ডেঙ্গুতে আক্রান্ত হয় ২৭২ জন।
 জুলাই মাসে ডেঙ্গু রোগীর সংখ্যা অনেক বেড়েছে।
দুই দশকের বেশি সময় ধরে ঢাকায় ডেঙ্গুর প্রাদুর্ভাব চললেও ২০১৯ সালে ঢাকায় ব্যাপকভাবে এ রোগ ছড়ায়।
 সে সময় সরকারি হিসাবে দেশে লাখের বেশি মানুষ আক্রান্ত ও দেড় শতাধিক মানুষের মৃত্যু হয়।
 এরপর সমালোচনার মুখে দুই বছর ঢাকায় মশকনিধনে ব্যাপক কার্যক্রম চালায় দুই সিটি করপোরেশন।
 এবার করোনা মহামারির মধ্যে আবার সেই ডেঙ্গু নতুন দুশ্চিন্তা হয়ে দেখা দিয়েছে।
