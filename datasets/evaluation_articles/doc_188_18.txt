আওয়ামী লীগের বহিষ্কৃত নেত্রী হেলেনা জাহাঙ্গীর, চিত্রনায়িকা পরীমনি ও প্রযোজক নজরুল ইসলাম রাজসহ ছয়জনের বাসায় অভিযান চালিয়েছে পুলিশের অপরাধ ও তদন্ত বিভাগ (সিআইডি)।
 আজ শনিবার বেলা তিনটা থেকে রাজধানীর বিভিন্ন এলাকায় এই অভিযান চালানো হয়।
সিআইডির অতিরিক্ত উপমহাপরিদর্শক (ডিআইজি) শেখ ওমর ফারুক প্রথম আলোকে এই তথ্য নিশ্চিত করেন।
 তিনি বলেন, রাজধানীর বিভিন্ন এলাকায় হেলেনা জাহাঙ্গীর, পরীমনি, রাজ, কথিত মডেল ফারিয়া মাহাবুব পিয়াসা, মরিয়ম আক্তার ও শরফুল হাসানের বাসায় অভিযান চালানো হয়েছে।
 সাড়ে চার ঘণ্টা ধরে চালানো এই অভিযানে প্রত্যেকের বাসা থেকে ল্যাপটপ, মোবাইলসহ বিভিন্ন আলামত জব্দ করা হয়েছে।
 এগুলোর ফরেনসিক পরীক্ষা করা হবে।
এর আগে সিআইডির গণমাধ্যম শাখার অতিরিক্ত পুলিশ সুপার মো. আজাদ রহমান প্রথম আলোকে জানান, হেলেনা জাহাঙ্গীর, পরীমনি, রাজ, ফারিয়া ও মরিয়ম সিআইডি হেফাজতে রয়েছেন।
 তাঁদের বিরুদ্ধে মাদকদ্রব্য নিয়ন্ত্রণ আইন, বন্য প্রাণী (সংরক্ষণ ও নিরাপত্তা) আইন ও ডিজিটাল নিরাপত্তা আইনে করা পৃথক সাতটি মামলা তদন্ত করছে সিআইডি।
 গতকাল শুক্রবার ঢাকা মহানগর পুলিশের (ডিএমপি) গোয়েন্দা শাখা (ডিবি) আসামি ও মামলার নথিপত্র সিআইডির কাছে হস্তান্তর করে।
গত ২৯ জুলাই মধ্যরাতে হেলেনা জাহাঙ্গীরের গুলশানের বাড়িতে অভিযান চালিয়ে তাঁকে আটক করে র‌্যাব।
 ওই দিন প্রায় সোয়া চার ঘণ্টার অভিযানে ওই বাসা থেকে বিদেশি মদ, বিদেশি মুদ্রা, হরিণ ও ক্যাঙারুর চামড়া, ক্যাসিনোর সরঞ্জাম ও ওয়াকিটকি সেট উদ্ধার করা হয়।
 হেলেনা জাহাঙ্গীরের বিরুদ্ধে মাদকদ্রব্য নিয়ন্ত্রণ আইনসহ বিভিন্ন আইনে রাজধানীর বিভিন্ন থানায় পাঁচটি মামলা করা হয়েছে।
 হেলেনা জাহাঙ্গীরকে গ্রেপ্তারের পর গত রোববার রাজধানীর বারিধারা ও মোহাম্মদপুর থেকে মাদকসহ গ্রেপ্তার হন কথিত মডেল ফারিয়া ও মরিয়ম।
 আদালতের অনুমতি নিয়ে তাঁদেরও জিজ্ঞাসাবাদ করছে সিআইডি।
 ফারিয়া ও মরিয়মকে গ্রেপ্তারের পর রাজধানীর বসুন্ধরা এলাকা থেকে মাদক, অস্ত্রসহ গ্রেপ্তার হন শরফুল হাসান ও মাসুদুল ইসলাম ওরফে জিসান।
 এদিকে গত বুধবার রাতে রাজধানীর বনানীতে নিজ বাসা থেকে মাদকসহ গ্রেপ্তার হন পরীমনি।
 একই দিন বনানীর নিজ কার্যালয় থেকে গ্রেপ্তার হন প্রযোজক রাজ।
