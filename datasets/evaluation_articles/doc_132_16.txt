পঞ্চগড়ের তেঁতুলিয়া উপজেলায় থেমে থাকা ট্রাক্টরকে পেছন থেকে ধাক্কা দেয় থ্রি-হুইলার পাগলু।
 এতে থ্রি-হুইলারের দুই যাত্রী নিহত হয়েছেন।
 আহত হয়েছেন অপর দুজন।
 গতকাল শনিবার রাত সাড়ে নয়টার দিকে উপজেলার রণচণ্ডী বাজার এলাকায় পঞ্চগড়-বাংলাবান্ধা মহাসড়কে এ দুর্ঘটনা ঘটে।
নিহত দুজন হলেন তেঁতুলিয়া উপজেলার বানিয়াপাড়া এলাকার শাহিন হোসেন (৩০) ও ঝালিঙ্গীগছ এলাকার জাকির হোসেন (৩০)।
 আহত দুজন হলেন উপজেলার দেবুপাড়া এলাকার রুহুল আমিন (৩৮) ও পাথরঘাটা এলাকার আশরাফুল ইসলাম (২৮)।
পুলিশ ও স্থানীয় সূত্রে জানা যায়, রণচণ্ডী বাজার এলাকায় পঞ্চগড়-বাংলাবান্ধা মহাসড়কে সংস্কারকাজে ব্যবহৃত ট্রাক্টরটি দাঁড়ানো ছিল।
 এ সময় বাংলাবান্ধা থেকে আসা তেঁতুলিয়াগামী একটি থ্রি-হুইলার পেছন থেকে ট্রাক্টরটিকে ধাক্কা দেয়।
 এতে থ্রি-হুইলারটি দুমড়েমুচড়ে গিয়ে চার যাত্রী আহত হন।
 তাঁদের উদ্ধার করে তেঁতুলিয়া উপজেলা স্বাস্থ্য কমপ্লেক্সে নেওয়া হয়।
 সেখান থেকে আহত শাহিন হোসেন ও জাকির হোসেনকে পঞ্চগড় আধুনিক সদর হাসপাতালে নেওয়ার পথে দুজনেই মারা যান।
 আহত অপর দুজন তেঁতুলিয়া উপজেলা স্বাস্থ্য কমপ্লেক্সে চিকিৎসাধীন।
তেঁতুলিয়া হাইওয়ে থানার উপপরিদর্শক আশরাফুল আলম বলেন, নিহত দুজনের লাশ আইনি প্রক্রিয়া শেষে স্বজনদের কাছে হস্তান্তর করা হবে।
 থ্রি-হুইলারটি জব্দ করা হয়েছে।
 এর চালাককে শনাক্তের চেষ্টা চলছে।
