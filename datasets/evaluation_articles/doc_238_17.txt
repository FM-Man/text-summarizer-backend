মালয়েশিয়ায় পবিত্র ঈদুল আজহার নামাজ আদায়ের ক্ষেত্রে করোনার বিধিনিষেধ ভাঙার অভিযোগে ৪৯ ব্যক্তিকে গ্রেপ্তারের পর রিমান্ডে নিয়েছে দেশটির পুলিশ।
 তাঁদের মধ্যে ৪৮ জনই বাংলাদেশি।
 মালয়েশিয়ার দ্য স্টার অনলাইনের প্রতিবেদনে এ তথ্য জানানো হয়।
গতকাল মঙ্গলবার ওই ৪৯ ব্যক্তিকে গ্রেপ্তার করা হয়।
 আজ বুধবার সকালে তাঁদের আদালতে তোলা হয়।
 পুলিশের আবেদনের পরিপ্রেক্ষিতে তাঁদের রিমান্ড মঞ্জুর করেন আদালত।
দেশটির কর্মকর্তারা জানান, ৪৯ জনের মধ্যে ৪৮ জন বাংলাদেশি।
 একজন মালয়েশিয়ার স্থানীয় অধিবাসী।
 ৪৮ বাংলাদেশির বয়স ২০ থেকে ৪৩ বছরের মধ্যে।
 স্থানীয় অধিবাসীর বয়স ৬৪ বছর।
 দ্য স্টার অনলাইন জানায়, ৪৮ বাংলাদেশির প্রত্যেককে চার দিনের রিমান্ড দিয়েছেন আদালত।
 আর মালয়েশিয়ার স্থানীয় ব্যক্তিকে তিন দিনের রিমান্ডে দেওয়া হয়েছে।
মালয়েশিয়ার পুলিশের এক কর্মকর্তা বলেন, গ্রেপ্তার হওয়া ব্যক্তিদের বিরুদ্ধে অভিযোগ, তাঁরা করোনার বিধিনিষেধ ভেঙে মসজিদের বাইরে জমায়েত হয়ে ঈদুল আজহার নামাজ আদায় করেছেন।
 খবরে বলা হয়, গতকাল সকালে একদল মুসল্লি, যাঁদের অধিকাংশই বিদেশি, তাঁরা ঈদুল আজহার নামাজ আদায় করতে মসজিদে যান।
 কিন্তু মসজিদে একসঙ্গে নামাজ আদায়ের জন্য নির্ধারিত ১০০ জন মুসল্লির সীমা পূর্ণ হয়ে যাওয়ায় তাঁদের ভেতরে ঢুকতে দেওয়া হয়নি।
 তারপর ওই মুসল্লিরা মসজিদের সামনের সড়কে জমায়েত হয়ে ঈদুল আজহার নামাজ আদায় করেন।
