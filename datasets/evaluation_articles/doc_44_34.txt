জ্বর-শ্বাসকষ্টে চট্টগ্রাম বিশ্ববিদ্যালয়ের ইংরেজি বিভাগের এক ছাত্রী মারা গেছেন।
 তাঁর নাম তানজিদা মোরশেদ (২৬)।
 আজ বৃহস্পতিবার ভোরে নগরের একটি বেসরকারি হাসপাতালে চিকিৎসাধীন অবস্থায় তাঁর মৃত্যু হয়।
তানজিদার গ্রামের বাড়ি রাজশাহীতে।
 তবে পরিবারসহ তিনি হালিশহরে ভাড়া বাসায় থাকতেন।
 টিউশনি করে সংসার চালাতেন।
 তাঁরা দুই বোন।
 বাবা ২০০৮ সালে মারা গেছেন।
 পড়াশোনার পাশাপাশি তিনি একটি বিদ্যালয়ে স্বল্প বেতনে শিক্ষকতাও করতেন।
 আজ সকাল সাড়ে ১০টায় জানাজা শেষে হালিশহর বি ব্লকের বিহারি কবরস্থানে বাবার কবরের পাশেই তাঁকে দাফন করা হয়।
তানজিদার মা পারভিন নাহার প্রথম আলোকে বলেন, ‘ঈদের এক দিন আগে একবার জ্বর হয়েছিল তানজিদার।
 বাসার পাশের ফার্মেসি থেকে ওষুধ কিনে এনেছিলাম।
 ওষুধ বিক্রেতা বলেছিল, ভালো হয়ে যাবে।
 কিন্তু জ্বর কমেনি।
 শ্বাসকষ্টও বেড়ে যায়।
 পরে তানজিদার অবস্থা আরও খারাপ হতে থাকে।
 অবস্থা বেগতিক হলে গতকাল বুধবার বেলা দুইটায় তাঁকে নিয়ে প্রথমে মা ও শিশু হাসপাতালে যাই।
 সেখানে চিকিৎসকেরা জানান, অক্সিজেনের মাত্রা কমে গেছে।
 শয্যাও খালি নেই।
 এরপর চট্টগ্রামের ডায়াবেটিক হাসপাতালে নেওয়া হয়।
 সেখানে রাত ১২টা পর্যন্ত অক্সিজেনের সুবিধা দিয়ে রাখা হয়।
 সবশেষে তানজিদাকে সার্জিস্কোপ হাসপাতালে নিয়ে যাওয়া হয়।
 সে সেখানে আইসিইউতে ছিল।
 আজ ভোর সাড়ে পাঁচটার দিকে সে মারা যায়।
’পারভিন নাহার জানান, কোনো হাসপাতালে নমুনা পরীক্ষার কথাও বলা হয়নি।
 সার্জিস্কোপে খরচ দিতে হয়েছে ৪২ হাজার টাকা।
 পাশাপাশি ডায়াবেটিক হাসপাতালে বেলা ৩টা থেকে রাত ১২টা পর্যন্ত থাকায় বিল এসেছে ৩১ হাজার টাকা।
 এ ছাড়া তানজিদা টিকার জন্য নিবন্ধন করেছিলেন।
 কিন্তু টিকা নিতে পারেননি।
ইংরেজি বিভাগের সভাপতি মাইনুল হাসান চৌধুরী প্রথম আলোকে বলেন, তানজিদা মোরশেদ স্নাতকোত্তর শ্রেণির ছাত্রী।
 পড়াশোনায় ভালো ছিলেন।
 স্নাতকে প্রথম শ্রেণিতে দ্বিতীয় হয়েছিলেন।
 টিউশন করে সংসারে সহায়তাও করতেন।
