পায়ে হেঁটে ঢাকা-চট্টগ্রাম মহাসড়ক পারাপার হওয়ার কোনো বিকল্প ব্যবস্থা না করেই নারায়ণগঞ্জের সোনারগাঁ উপজেলার মোগরাপাড়া চৌরাস্তার ফুটওভার ব্রিজ (পদচারী সেতু) মেরামতের জন্য ভেঙে ফেলা হয়েছে।
 এতে স্থানীয় লোকজন ভোগান্তির শিকার হচ্ছেন।
এলাকার কয়েকজন বাসিন্দার সঙ্গে কথা বলে জানা যায়, মোগরাপাড়া চৌরাস্তার পদচারী সেতুটি দীর্ঘদিন মেরামত না করায় সেতুর পিলারে ভাঙনের সৃষ্টি হয়।
 ছয় মাস ধরে জীবনের ঝুঁকি নিয়ে এ সেতু দিয়ে মানুষ মহাসড়ক পারাপার হচ্ছিলেন।
 তাই সেতুটি মেরামত করতে এলাকাবাসীরা স্থানীয় প্রশাসনের বিভিন্ন দপ্তরে লিখিত আবেদন করেন।
 এর পরিপ্রেক্ষিতে পাঁচ দিন আগে পূর্ব কোনো ঘোষণা ছাড়াই সড়ক ও জনপথ (সওজ) অধিদপ্তরের নারায়ণগঞ্জ সড়ক বিভাগের প্রকৌশলীদের নির্দেশে সেতু মেরামত করার সঙ্গে জড়িত ঠিকাদারি প্রতিষ্ঠান সেতুটির মাঝখানের দুটি লোহার তৈরি পাঠাতন খুলে মেরামতের কাজ শুরু করেন।
 সেতুর মাঝখানের লোহার পাঠাতন খুলে নেওয়ায় মানুষের পারাপার বন্ধ হয়ে যায়।
সেতুর দুই পাশে ৫০০ মিটার এলাকাজুড়ে মহাসড়কের মাঝখানে ওয়াল ও লোহার শিক রয়েছে।
 এ কারণে মানুষ পাঁচ দিন ধরে সেতুর পার্শ্ববর্তী স্থান দিয়ে পারাপার হতে না পেরে ৫০০ মিটার জায়গা হেঁটে এবং অনেকেই লোহার শিকের ওপর দিয়ে লাফিয়ে জীবনের ঝুঁকি নিয়ে মহাসড়ক পারাপার হচ্ছেন।
পুলিশ ও নারায়ণগঞ্জ সড়ক বিভাগের কর্মকর্তাদের তথ্যমতে, ঢাকার যাত্রাবাড়ী থেকে চট্টগ্রাম পর্যন্ত মহাসড়কের ওপর যেসব পদচারী সেতু নির্মিত হয়েছে, তার মধ্যে সবচেয়ে বেশি মানুষ পারাপার হয় এই সেতু ব্যবহার করে।
সোনারগাঁ সরকারি কলেজের অধ্যক্ষ আশরাফুজ্জামান জানান, বিকল্প ব্যবস্থা না করে সেতুটি ভেঙে ফেলা ঠিক হয়নি।
 বর্তমানে মহাসড়কের যে স্থান দিয়ে মানুষ জীবনের ঝুঁকি নিয়ে পারাপার হচ্ছে, ওই স্থানে ট্রাফিক পুলিশ মোতায়েন করা প্রয়োজন, নতুবা মহাসড়ক পারাপার হতে গিয়ে যেকোনো সময় বড় ধরনের দুর্ঘটনা ঘটতে পারে।
স্থানীয় মোগরপাড়া ইউনিয়ন পরিষদের (ইউপি) চেয়ারম্যান আরিফ মাসুদ বলেন, প্রতিদিন এ সেতু ব্যবহার করে এক থেকে দেড় লাখ মানুষ মহাসড়ক পারাপার হতেন।
 প্রশাসনের উচিত হবে, বর্তমানে যে এলাকা দিয়ে মানুষ জীবনের ঝুঁকি নিয়ে সড়ক পারাপার হচ্ছেন, ওই স্থানে পুলিশ মোতায়েন করা।
 নারী, পুরুষ ও শিশুরা দৌড়ে মহাসড়ক পার হতে গিয়ে যেকোনো সময় দুর্ঘটনার কবলে পড়তে পারেন।
 এ ছাড়া কয়েক দিন ধরে মহাসড়কে অপরিকল্পিতভাবে মানুষ পারাপার হওয়ায় মহাসড়কে দীর্ঘ যানজট হচ্ছে।
 যানজটে পড়ে দূরপাল্লার যানবাহনের যাত্রীরা দুর্ভোগ পোহাচ্ছেন।
সোনারগাঁ থানার ভারপ্রাপ্ত কর্মকর্তা (ওসি) মোহাম্মদ হাফিজুর রহমান জানান, মহাসড়কে হাইওয়ে পুলিশ ও ট্রাফিক পুলিশ মোতায়েনের ব্যবস্থা নেওয়া হবে।
নারায়ণগঞ্জ সওজ বিভাগের নির্বাহী প্রকৌশলী মেহেদী ইকবাল বলেন, মোগরাপাড়া চৌরাস্তার ওই সেতু ঝুঁকিপূর্ণ হওয়ায় দ্রুত মেরামত করার সিদ্ধান্ত নেওয়া হয়েছে।
 এ কারণে তাৎক্ষণিক বিকল্প ব্যবস্থা নেওয়া সম্ভব হয়নি।
 দ্রুত মেরামতের কাজ শেষ করে পথচারী পারাপারের ব্যবস্থা নেওয়া হবে।
