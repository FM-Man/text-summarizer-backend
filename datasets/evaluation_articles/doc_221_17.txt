নৌপরিবহন প্রতিমন্ত্রী খালিদ মাহমুদ চৌধুরী বলেছেন, পদ্মা সেতুর কোনো জায়গায় ধাক্কা লাগলে বাংলাদেশের মানুষের হৃদয়ে আঘাত লাগে।
 যদিও এ ধরনের ধাক্কায় সেতুর কোনো ক্ষতির আশঙ্কা নেই।
 তারপরও বারবার আঘাতে মানুষের হৃদয়ে ক্ষত সৃষ্টি হচ্ছে।
আজ শুক্রবার দুপুর ১২টার দিকে মুন্সিগঞ্জের শিমুলিয়া ঘাটে নৌপরিবহন প্রতিমন্ত্রী সাংবাদিকদের এসব কথা বলেন।
 এর আগে সকাল ১০টার দিকে পদ্মা সেতু এলাকা পরিদর্শন করেন তিনি।
খালিদ মাহমুদ চৌধুরী বলেন, ‘বাংলাদেশের মানুষ অনেক চ্যালেঞ্জ মোকাবিলা করেছে।
 প্রধানমন্ত্রীর নেতৃত্বে পদ্মা সেতু বাস্তবে রূপ নিয়েছে।
 আগামী বছর সেতু উদ্বোধন হবে।
 যান চলাচলের জন্য খুলে দেওয়া হবে।
 পদ্মা সেতুতে আঘাতের ঘটনা আমাদের সাধারণ মানুষের কাছে অপরাধী করে দেওয়া হচ্ছে।
 এ ঘটনা যেন বারবার না ঘটে, সে বিষয়ে করণীয় নিয়ে আজ সন্ধ্যায় আমাদের উচ্চপর্যায়ে একটি সভা হবে।
 সভা থেকে পরবর্তী করণীয় জানানো হবে।
’মন্ত্রী আরও বলেন, সেতু উদ্বোধন হলে পদ্মা সেতুর সার্বিক নিরাপত্তার জন্য বাংলাবাজার ঘাটটি ব্যবহার করা যাবে না।
 সে ক্ষেত্রে জাজিরার মাঝিরকান্দিকে ফেরিঘাট হিসেবে ব্যবহার করা হবে।
 এ জন্য তিনি মাঝিরকান্দি ঘাট পরিদর্শন করেছেন।
এ সময় উপস্থিত ছিলেন নৌপরিবহন মন্ত্রণালয়ের সচিব মেজবাহউদ্দিন চৌধুরী, জাজিরা ক্যান্টনমেন্টের ব্রিগেড কমান্ডার ব্রিগেডিয়ার জেনারেল কামরুল হাসান, বিআইডব্লিউটিএর চেয়ারম্যান কমোডর গোলাম সাদেক, বিআইডব্লিউটিসির চেয়ারম্যান সৈয়দ মো. তাজুল ইসলাম, পরিচালক (বাণিজ্য) এস এম আশিকুজ্জামান, মুন্সিগঞ্জ জেলা প্রশাসক কাজী নাহিদ রসুল প্রমুখ।
