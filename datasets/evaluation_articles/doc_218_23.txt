নরসিংদী শহরের কাউরিয়াপাড়ায় চাপাতি দিয়ে কুপিয়ে মো. ইসলাম মিয়া (৫৫) নামের এক ব্যক্তিকে হত্যার ঘটনায় মামলা হয়েছে।
 আজ শনিবার সকালে ইসলাম মিয়ার মেয়ে ইয়াসমিন আক্তার বাদী হয়ে ১৬ জনকে আসামি করে নরসিংদী মডেল থানায় মামলাটি করেছেন।
নরসিংদী মডেল থানার পরিদর্শক (তদন্ত) আতাউর রহমান বলেন, শুক্রবার রাতে পরিবারের পক্ষ থেকে ইয়াসমিন আক্তার থানায় এসে লিখিত অভিযোগ দেন।
 যাচাই–বাছাই শেষে আজ সকালে লিখিত অভিযোগটি মামলা হিসেবে রুজু করা হয়েছে।
 মামলার এজাহারে স্থানীয় ১৬ জনকে আসামি করা হয়েছে।
এদিকে গতকাল শুক্রবার শহরের বিভিন্ন এলাকায় রাতভর অভিযান চালিয়ে চারজনকে আটক করা হয়।
 আজ তাঁদের হত্যা মামলায় গ্রেপ্তার দেখানো হয়েছে।
 গ্রেপ্তার ব্যক্তিরা হলেন শহরের কাউরিয়াপাড়া এলাকার চৈতালপাড়ার শাহীন মিয়া (২৭), বাদল মিয়া (৫৫), রবি মিয়া (৪৬) ও সানিয়া আক্তার (২২)।
এর আগে গত বৃহস্পতিবার বিকেলে কাউরিয়া পাড়ার হোসেন বাজারে একদল সন্ত্রাসীর উপর্যুপরি চাপাতির কোপে ক্ষতবিক্ষত হন মো. ইসলাম মিয়া।
 আহত অবস্থায় তাঁকে উদ্ধার করে স্থানীয় লোকজন নরসিংদী সদর হাসপাতালে নিয়ে যান।
 পরে রাত সাড়ে ৮টার দিকে ঢাকা মেডিকেল কলেজ হাসপাতালে নেওয়ার পথে মাধবদী এলাকায় তাঁর মৃত্যু হয়।
 নিহত ইসলাম মিয়া নরসিংদী শহরের কাউরিয়াপাড়া এলাকার চৈতালপাড়ার মৃত হযরত আলীর ছেলে।
পুলিশ ও স্থানীয় সূত্রে জানা যায়, বৃহস্পতিবার সন্ধ্যার একটু আগে ব্যাটারিচালিত অটোরিকশায় করে কাউরিয়াপাড়া পানির ট্যাংকের সামনে এসে নামেন ইসলাম।
 এ সময় একদল দুর্বৃত্ত তাঁকে লক্ষ্য করে এগিয়ে আসে।
 দুর্বৃত্তদের হাত থেকে বাঁচতে তিনি দৌড় দেন।
 দৌড়ের মধ্যেই তাঁকে লক্ষ্য করে চাপাতি ছুড়ে মারে দুর্বৃত্তদের একজন।
 ওই চাপাতি তাঁর শরীরে আঘাত করে।
 এই অবস্থাতেই তিনি দৌড়ে পার্শ্ববর্তী হোসেন বাজারে চলে যান।
 পরে দুর্বৃত্তরা সেখানে গিয়ে তাঁর সারা শরীরে চাপাতি দিয়ে উপর্যুপরি কুপিয়ে ক্ষতবিক্ষত করে।
নরসিংদী মডেল থানার ভারপ্রাপ্ত কর্মকর্তা (ওসি) সওগাতুল আলম বলেন, উপর্যুপরি ধারালো অস্ত্রের আঘাতে নৃশংসভাবে ইসলাম মিয়াকে হত্যা করা হয়েছে।
 এ ঘটনায় হত্যার মামলায় গ্রেপ্তার চার আসামিকে জিজ্ঞাসাবাদের জন্য পাঁচ দিনের রিমান্ড চেয়ে আদালতে পাঠানো হয়েছে।
 পাশাপাশি মামলার অন্য আসামিদের গ্রেপ্তারে চেষ্টা চলছে।
