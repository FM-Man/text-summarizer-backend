স্বাস্থ্যবিধি মেনে দেশের অভ্যন্তরীণ গন্তব্যগুলোতে আবার আকাশপথে চলাচল শুরু হতে যাচ্ছে।
 আগামীকাল শুক্রবার থেকে ফ্লাইট চলাচলের অনুমতি দেওয়া হয়েছে।
 আজ বৃহস্পতিবার বেসামরিক বিমান চলাচল কর্তৃপক্ষ (বেবিচক) অভ্যন্তরীণ ফ্লাইট চলাচলের বিষয়ে এ সিদ্ধান্তের কথা জানিয়েছে।
 এ সিদ্ধান্তের পরিপ্রেক্ষিতে দেশের তিনটি এয়ারলাইনস কর্তৃপক্ষ কাল থেকে দেশের অভ্যন্তরে ফ্লাইট পরিচালনা করবে।
অভ্যন্তরীণ গন্তব্যগুলোতে বিমান চলাচলের ওপর সরকারও বিধিনিষেধ শিথিল করেছে।
 বিমান বাংলাদেশ এয়ারলাইনস জানিয়েছে, আগামীকাল বিমান বাংলাদেশ এয়ারলাইনস ঢাকা থেকে চট্রগ্রাম ও সৈয়দপুরে দুটি করে এবং সিলেট, কক্সবাজার, রাজশাহী, বরিশাল ও যশোরে একটি করে ফ্লাইট পরিচালনা করবে।
 ৭ আগস্ট ঢাকা থেকে চট্টগ্রাম ও সৈয়দপুরে তিনটি করে; সিলেট, কক্সবাজার, বরিশাল ও যশোরে দুটি করে এবং রাজশাহীতে একটি করে দৈনিক ফ্লাইট পরিচালনা করা হবে।
বিমান বাংলাদেশ এয়ারলাইনসের উপমহাব্যবস্থাপক (জনসংযোগ) তাহেরা খন্দকার আজ বৃহস্পতিবার এক বিজ্ঞপ্তিতে জানিয়েছেন, যাত্রীরা বিমানের যেকোনো সেলস অফিস, অনুমোদিত ট্রাভেল এজেন্সি বা বিমান ওয়েবসাইট, মোবাইল অ্যাপস থেকে বিকাশ, রকেট, ভিসা, মাস্টার কার্ড বা অ্যামেক্স কার্ডের মাধ্যমে সব রুটের টিকেট কিনতে পারবেন।
 ফ্লাইট–সংক্রান্ত বিস্তারিত তথ্য জানতে বিমান ওয়েবসাইটে (www.biman-airlines.com) বা বিমান কল সেন্টারে ( ০১৯৯০৯৯৭৯৯৭) যোগাযোগ করতে অনুরোধ জানানো হয়েছে।
ইউএস-বাংলা এয়ারলাইনস কর্তৃপক্ষ জানিয়েছে, ৬ আগস্ট থেকে সরকারের নির্দেশনা অনুযায়ী অভ্যন্তরীণ সব রুটে ফ্লাইট পরিচালনা শুরু করতে যাচ্ছে সংস্থাটি।
 ঢাকা থেকে চট্টগ্রাম, কক্সবাজার, সৈয়দপুর, যশোর, সিলেট, বরিশাল ও রাজশাহীতে ফ্লাইট পরিচালনার সিদ্ধান্ত নিয়েছে ইউএস-বাংলা এয়ারলাইনস।
ইউএস-বাংলা এয়ারলাইনসের মহাব্যবস্থাপক (জনসংযোগ) কামরুল ইসলাম প্রথম আলোকে বলেন, অভ্যন্তরীণ রুটে ৭২ আসনবিশিষ্ট ব্র্যান্ডনিউ এটিআর ৭২-৬০০ এয়ারক্রাফটটি ফ্লাইটে যুক্ত হবে।
নভোএয়ার কর্তৃপক্ষ জানিয়েছে, চট্টগ্রাম, সৈয়দপুর ও যশোরে প্রতিদিন ছয়টি করে এবং বরিশাল, সিলেট, রাজশাহী ও কক্সবাজারে দৈনিক দুটি করে ফ্লাইট পরিচালনা করবে।
চলমান কঠোর বিধিনিষেধ ঈদের আগে শিথিল হয়।
 সে সময় ১৫ থেকে ২৩ জুলাই পর্যন্ত অভ্যন্তরীণ রুটে ফ্লাইট চলাচলের অনুমতি দেয় বেবিচক।
 ২৩ জুলাই সকাল ৬টা থেকে কঠোর বিধিনিষেধ শুরু হলে ৫ আগস্ট পর্যন্ত দেশের আকাশপথে ফ্লাইট চলাচল বন্ধ থাকে।
