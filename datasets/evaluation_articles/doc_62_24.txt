চট্টগ্রামে গত ২৪ ঘণ্টায় করোনাভাইরাসে সংক্রমিত হয়ে ১০ জন মারা গেছেন।
 একই সময়ে নতুন করে রেকর্ড ৭৮৩ জনের শরীরে করোনা শনাক্ত হয়েছে।
 পরীক্ষার তুলনায় শনাক্তের হার ৩৭ শতাংশ।
আজ শুক্রবার সকালে চট্টগ্রাম জেলা সিভিল সার্জন কার্যালয় থেকে গণমাধ্যমে পাঠানো করোনা-সংক্রান্ত সর্বশেষ প্রতিবেদনে এ তথ্য জানানো হয়।
সরকারি হিসাব অনুসারে, চট্টগ্রামে এখন পর্যন্ত ৬৩ হাজার ৬৯৬ জনের শরীরে করোনা শনাক্ত হয়েছে।
 করোনায় চট্টগ্রামে মারা গেছেন মোট ৭৫৪ জন।
 জেলা সিভিল সার্জন কার্যালয়ের তথ্য অনুযায়ী, গত ২৪ ঘণ্টায় ২ হাজার ১০০ জনের করোনার নমুনা পরীক্ষা করা হয়।
 গত ২৪ ঘণ্টায় শনাক্ত ব্যক্তিদের মধ্যে নগরের ৫১০ জন।
 নগরের বাইরের বিভিন্ন উপজেলার ২৭৩ জন।
 গত ২৪ ঘণ্টায় মারা যাওয়া দুজন শহরের, বাকি আটজন বিভিন্ন উপজেলার বাসিন্দা।
চট্টগ্রামে করোনায় এখন পর্যন্ত এক দিনে সর্বোচ্চ ১১ জনের মৃত্যুর রেকর্ড রয়েছে।
 গত ১১ এপ্রিল এই রেকর্ডের তথ্য জানানো হয়।
 আর চট্টগ্রামে করোনায় সর্বোচ্চ শনাক্তের রেকর্ড আজ জানানো হলো।
 আগের দিন চট্টগ্রামে ২ হাজার ১০৯ জনের করোনার নমুনা পরীক্ষা করা হয়।
 পরীক্ষায় ৭১৩ জনের করোনা শনাক্ত হয়।
 পরীক্ষার তুলনায় করোনা শনাক্তের হার ছিল প্রায় ৩৪ শতাংশ।
 সেদিন চট্টগ্রামে করোনায় ৯ ব্যক্তির মৃত্যু হয়।
 এর আগের দিন চট্টগ্রামে ১ হাজার ৬৩৪ জনের করোনার নমুনা পরীক্ষা করা হয়।
 পরীক্ষায় ৬১১ জনের করোনা শনাক্ত হয়।
 পরীক্ষার তুলনায় করোনা শনাক্তের হার ছিল ৩৭ শতাংশের বেশি।
 সেদিন চট্টগ্রামে করোনায় ৪ ব্যক্তির মৃত্যু হয়।
 চট্টগ্রামে গত বছরের ৩ এপ্রিল প্রথম করোনা রোগী শনাক্ত হন।
 এরপর ৯ এপ্রিল করোনায় আক্রান্ত হয়ে প্রথম কোনো ব্যক্তি মারা যান।
