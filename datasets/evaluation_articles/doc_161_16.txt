ভূমধ্যসাগর থেকে ৪৩৯ জন অভিবাসনপ্রত্যাশীকে উদ্ধার করেছে লিবিয়ার কোস্টগার্ড।
 তাঁদের মধ্যে ১৬৪ জন বাংলাদেশি রয়েছেন।
 লিবিয়ায় বাংলাদেশ দূতাবাসের এক কর্মকর্তা আজ রোববার প্রথম আলোকে এই তথ্যের সত্যতা নিশ্চিত করেছেন।
লিবিয়া অবজারভার এক প্রতিবেদনে জানায়, গত বৃহস্পতিবার পৃথক দুটি উদ্ধার অভিযান চালায় দেশটির কোস্টগার্ড।
 এই অভিযানে ৪৩৯ জন অভিবাসনপ্রত্যাশী উদ্ধার হন।
 তাঁরা আফ্রিকা ও এশিয়ার বিভিন্ন দেশের নাগরিক।
 তাঁরা সমুদ্রপথে ইউরোপে যাওয়ার চেষ্টা করছিলেন।
 লিবিয়ার নৌবাহিনীর চিফ অব স্টাফের এক মুখপাত্র বলেন, তাঁদের দুটি উদ্ধারকারী জাহাজ এই অভিযানে অংশ নেয়।
 রাবারের তৈরি ডিঙিতে ওই অভিবাসনপ্রত্যাশীরা ইউরোপের উপকূলের দিকে যাওয়ার চেষ্টা করছিলেন বলে লিবিয়ার কর্তৃপক্ষ জানায়।
লিবিয়ার নৌবাহিনীর চিফ অব স্টাফের মুখপাত্র আরও জানান, ভূমধ্যসাগর থেকে উদ্ধারের পর অভিবাসনপ্রত্যাশীদের লিবিয়ার ত্রিপোলির নৌঘাঁটিতে আনা হয়।
 পরে তাঁদের লিবিয়ার অবৈধ অভিবাসন প্রতিরোধ-বিষয়ক কর্তৃপক্ষের কাছে হস্তান্তর করা হয়।
 লিবিয়া অবজারভার জানায়, চলতি বছর দেশটির কোস্টগার্ড সমুদ্র থেকে ৯ হাজারের বেশি অভিবাসনপ্রত্যাশীকে উদ্ধার করেছে বলে সম্প্রতি জানিয়েছেন দেশটির স্বরাষ্ট্রমন্ত্রী।
 এই অভিবাসনপ্রত্যাশীরা সমুদ্রপথে ইউরোপে যাওয়ার চেষ্টা করছিলেন।
আর ২০২০ সালে উদ্ধার করা হয় ৭ হাজারের বেশি অভিবাসনপ্রত্যাশীকে।
 আন্তর্জাতিক অভিবাসন সংস্থার (আইওএম) তথ্য অনুসারে, চলতি বছরের ১ জানুয়ারি থেকে ১২ জুন পর্যন্ত ভূমধ্যসাগরে ৮১৩ জন অভিবাসনপ্রত্যাশীর মৃত্যু হয়েছে।
