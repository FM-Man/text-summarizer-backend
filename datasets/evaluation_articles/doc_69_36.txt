ভোলা সদর উপজেলার পশ্চিম ইলিশা ইউনিয়নের একটি গ্রামের ডোবা থেকে তিন মাস বয়সী এক শিশুর লাশ উদ্ধার করা হয়েছে।
 আজ বুধবার সকালে শিশুর লাশটি উদ্ধার করা হয়।
 তবে কীভাবে শিশুটির মৃত্যু হয়েছে, এ নিয়ে শিশুটির মা একেকবার একেক ধরনের কথা বলছেন।
 পুলিশ বিষয়টি তদন্ত করছে।
 ভোলা সদর মডেল থানার পুলিশ গৃহবধূকে এখনো জিজ্ঞাসাবাদ করছে।
 এ ঘটনায় মামলার প্রস্তুতি চলছে।
আজ পুলিশ শিশুটির মাকে (২৩) জিজ্ঞাসাবাদ করে।
 শিশুটির মায়ের ভাষ্য, তাঁর স্বামী একজন অটোরিকশাচালক।
 ঋণের টাকা মেটাতে তিনি দুই দিন আগে ৪০ হাজার টাকায় অটোরিকশাটি বিক্রি করে দেন।
 সেই টাকা নিতে ডাকাত দল তাঁদের বাড়িতে হানা দেয়।
 টাকা চাইলে গৃহবধূ জানান যে টাকা নেই।
 ঘরে টাকা নেই জানালে প্রথমে শিশুটির মায়ের গলায় ছুরি ধরে ডাকাত দল।
 পরে কোলের মেয়ের গলা টিপে ধরলে তিনি ঘরে থাকা ১ হাজার ২০০ টাকা ও এক ভরি ওজনের স্বর্ণালংকার তাদের দিয়ে দেন।
 তখন ডাকাত দল টাকা ও স্বর্ণালংকারের সঙ্গে শিশুটিকে বাইরে নিয়ে যায়।
 পরে ডোবায় শিশুটির লাশ পাওয়া যায়।
ঘরের অন্যরা কে কোথায় ছিলেন, জানতে চাইল গৃহবধূ পুলিশকে বলেন, তাঁদের দুই মেয়ে।
 বড় মেয়ের বয়স দুই বছর।
 ছোট মেয়ের বয়স তিন মাস।
 ঘরের দুই চৌকির একটিতে তাঁর স্বামী বড় মেয়েকে নিয়ে ঘুমিয়ে ছিলেন।
 ছোট মেয়ে তাঁর সঙ্গে আরেক খাটে ঘুমিয়ে ছিল।
 ঘরের বারান্দায় তাঁর শাশুড়ি ঘুমিয়ে ছিলেন।
পুলিশ গৃহবধূর এই ভাষ্য নিয়ে সন্দেহ প্রকাশ করলে তিনি ভিন্নকথা বলেন।
 তাঁর ভাষ্য, গতকাল রাতে চার দুর্বৃত্ত ঘরে ঢুকে হাত-পা ও মুখ বেঁধে তাঁকে ধর্ষণ করেছে।
 এ সময় শিশু কান্না করলে মুখ চেপে ধরলে শিশুটি মারা যায়।
পশ্চিম ইলিশা ইউনিয়ন পরিষদের চেয়ারম্যান গিয়াসউদ্দিন ঘটনা সম্পর্কে জেনে পুলিশকে খবর দেন।
 স্থানীয় ইউপি সদস্য বলেন, যে বাড়িতে এই ঘটনা ঘটেছে, সেই বাড়িতে পাঁচটি ঘর।
 ঘরের মধ্যে স্বামী ঘুমিয়ে ছিলেন।
 ঘরের বারান্দায় গৃহবধূর শাশুড়ি ছিলেন।
 ফলে গৃহবধূর ভাষ্য বিশ্বাস করতে পারেননি সদর থানার ভারপ্রাপ্ত কর্মকর্তা (ওসি) ও অতিরিক্ত পুলিশ সুপার (এএসপি)।
 জিজ্ঞাসাবাদের জন্য গৃহবধূ ও তাঁর স্বামীকে থানায় নিয়ে যায় পুলিশ।
ভোলা সদর থানার ওসি এনায়েত হোসেন বলেন, গৃহবধূর ভাষ্যে গরমিল লাগছে।
 এ কারণে জিজ্ঞাসাবাদ চলছে।
 শিশুটির ময়নাতদন্ত হয়েছে।
 চিকিৎসকেরা জানিয়েছেন, গতকাল মাঝরাতে শিশুর মৃত্যু হয়েছে।
 তদন্ত করে ঘটনা সম্পর্কে নিশ্চিত হওয়া যাবে।
