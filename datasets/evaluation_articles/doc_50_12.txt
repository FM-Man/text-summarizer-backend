ঝালকাঠির রাজাপুর উপজেলায় ৯ বছরের মেয়েশিশুর নগ্ন ছবি মুঠোফোনে ধারণ করে ইমো অ্যাপসের মাধ্যমে ছড়িয়ে দেওয়ার অভিযোগে করা মামলায় এক নারীকে গ্রেপ্তার করা হয়েছে।
 আজ রোববার সকালে তাঁকে আদালতের মাধ্যমে ঝালকাঠি কারাগারে পাঠানো হয়।
 এর আগে শনিবার রাতে উপজেলার কানুদাসকাঠি গ্রাম থেকে তাঁকে গ্রেপ্তার করা হয়।
 গ্রেপ্তার ওই নারীর নাম শিল্পী বেগম (৩০)।
মামলার এজাহার ও পুলিশ সূত্রে জানা যায়, শিশুটির মা–বাবা ভারতে অবস্থান করায় সে নানাবাড়িতে থাকে।
 শিল্পী বেগমের সঙ্গে মেয়েটির পরিবারের আগে থেকেই বিরোধ চলে আসছিল।
 শনিবার সকালে শিল্পী শিশুটিকে একা পেয়ে তার নগ্ন ছবি তুলে ইমোতে ছড়িয়ে দেন।
এ ঘটনায় শিশুটির ফুপু বাদী হয়ে গতকাল শিল্পী বেগমের নামে রাজাপুর থানায় পর্নোগ্রাফি নিয়ন্ত্রণ আইনে মামলা করেন।
 মামলার পর রাতেই অভিযুক্ত শিল্পী বেগমকে গ্রেপ্তার করে পুলিশ।
রাজাপুর থানার ভারপ্রাপ্ত কর্মকর্তা (ওসি) মো. শহিদুল ইসলাম বলেন, পর্নোগ্রাফি নিয়ন্ত্রণ আইনে এক নারীর বিরুদ্ধে মামলা রেকর্ড করা হয়েছে।
 অভিযুক্ত নারীকে গ্রেপ্তার করে আজ রোববার সকালে কারাগারে পাঠানো হয়।
