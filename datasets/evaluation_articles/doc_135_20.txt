স্বাধীনতার সুবর্ণজয়ন্তী উপলক্ষে ইউনাইটেড হাসপাতাল ও প্রথম আলোর মধ্যে ‘স্বাস্থ্য খাতে অগ্রযাত্রার ৫০’ শীর্ষক একটি সমঝোতা স্মারক স্বাক্ষর হয়েছে।
 আজ শনিবার দুপুরে ঢাকায় প্রথম আলোর কার্যালয়ে ইউনাইটেড হাসপাতালের পক্ষে প্রতিষ্ঠানটির ব্যবস্থাপনা পরিচালক ও প্রধান নির্বাহী কর্মকর্তা মোহাম্মদ ফাইজুর রহমান এবং প্রথম আলোর ব্যবস্থাপনা সম্পাদক সাজ্জাদ শরিফ সমঝোতা স্মারক স্বাক্ষর করেছেন।
স্বাস্থ্য খাতে গত পাঁচ দশকের সেরা ৫০টি অর্জনের গল্প বলবে প্রথম আলো– মুদ্রণ, অনলাইন ও ডিজিটাল মাধ্যমে।
 চুক্তির আওতায় ইতিমধ্যে সংবাদের ১২টি পর্ব ছাপা হয়েছে প্রতি বুধবার।
 অনুষ্ঠানে এ নিয়ে প্রথম আলোর প্রযোজনায় স্বাস্থ্যসংক্রান্ত তিনটি ডকুমেন্টারিও দেখানো হয়।
ইউনাইটেড হাসপাতালের পক্ষে প্রতিষ্ঠানটির ব্যবস্থাপনা পরিচালক ও প্রধান নির্বাহী কর্মকর্তা মোহাম্মদ ফাইজুর রহমান বলেন, তাঁরা সমাজের অসংগতি নিয়ে কাজ করতে চান।
 এ জন্য দরকার একটা সঠিক সূচনার।
 স্বাস্থ্য খাতের অর্জনগুলো জানতে পারলে সামনের দিনগুলোতে আত্মবিশ্বাস বাড়বে।
রোগ প্রতিরোধ নিয়ে বাংলাদেশের অনেক কাজ করা দরকার উল্লেখ করে মোহাম্মদ ফাইজুর রহমান বলেন, ‘মানুষ অসুস্থ হবে, এরপর হাসপাতাল থেকে চিকিৎসা নেবে, এটা কখনোই একটা পদ্ধতি হতে পারে না।
 মানুষকে সুস্থ রাখার জন্য বোঝাতে হবে, প্র্যাকটিসের মধ্যে আনতে হবে।
 আমরা সমাজের মানুষকে পরামর্শ দিতে চাই।
 একটা গ্রহণযোগ্যতার জায়গা, একটা বিশ্বাসযোগ্যতার জায়গা যদি তৈরি করতে পারি, তাহলে আরও এটা গ্রহণযোগ্য হবে।
 এ জন্য প্রথম আলোর চেয়ে ভালো পার্টনার আর কেউ হতে পারে না।
’প্রথম আলো ইতিবাচক সংবাদ খোঁজে উল্লেখ করে পত্রিকাটির ব্যবস্থাপনা সম্পাদক সাজ্জাদ শরিফ বলেন, ‘সফলতার একটা শক্তি থাকে।
 এটি একটি ক্ষুধা দেয় জাতিকে।
 আমরা স্বাস্থ্য খাত বা অন্য যেকোনো খাতই হোক আগে বাড়তে চাই।
 আমাদের যে এ ধরনের ইতিবাচক স্টোরিগুলো আছে, এটা স্বাস্থ্য খাতকে একটা বড় শক্তি দেয় সামনে এগোনোর।
’ তিনি বলেন, ইউনাইটেড হাসপাতালের সঙ্গে কাজটি করতে পেরে ভালো হয়েছে।
সমঝোতা স্মারক স্বাক্ষর অনুষ্ঠানে আরও উপস্থিত ছিলেন ইউনাইটেড হাসপাতালের কমিউনিকেশন অ্যান্ড বিজনেস ডেভেলপমেন্ট বিভাগের পরিচালক ডা. শাগুফা আনোয়ার, বিজনেস ডেভেলপমেন্ট বিভাগের ডেপুটি ম্যানেজার সাজ্জাদুর রহমান শুভ, ব্র্যান্ড কমিউনিকেশনের ম্যানেজার শাহরিয়ার মো. ওসমান নাওয়েদ, ব্র্যান্ড অ্যান্ড কমিউনিকেশনের আল-আমিন তালুকদার, ব্র্যান্ড অ্যান্ড পোর্টফোলিওর নিনিয়ান অধিকারী নিটল, ক্রিয়েটিভের জামায়েত হোসেন, এনেক্স কমিউনিকেশনের প্রধান নির্বাহী কর্মকর্তা এ এইচ এম আসাদুজ্জামান এবং প্রথম আলোর সহযোগী সম্পাদক আনিসুল হক, উপসম্পাদক লাজ্জাত এনাব মহছি, বিশেষ বার্তা সম্পাদক শওকত হোসেন, যুব কার্যক্রম ও অনুষ্ঠান প্রধান মনির হাসান, বিজ্ঞাপনের উপমহাব্যবস্থাপক সাইফ উন নিজামী, হেড অব ডিজিটাল বিজনেস এ বি এম জাবেদ সুলতান প্রমুখ।
