বগুড়ায় এক মাসের ব্যবধানে করোনাভাইরাসে সংক্রমিত হয়ে মৃত্যুসংখ্যা চার গুণের বেশি বেড়েছে।
 সংক্রমণের হার বেড়েছে পৌনে চার গুণের বেশি।
 হাসপাতালে ভর্তি রোগীর সংখ্যা বেড়েছে প্রায় দ্বিগুণ।
এই জেলায় জুন মাসে করোনায় সংক্রমিত হয়ে ৮৩ জনের মৃত্যু হয়েছে।
 জুন মাসে করোনা শনাক্ত হয়েছে ১ হাজার ৬৮২ জনের।
 আজ বৃহস্পতিবার পর্যন্ত হাসপাতালে ভর্তি রোগীর সংখ্যা ৩৭১।
এর আগে মে মাসে জেলায় করোনায় মৃত্যুসংখ্যা ছিল ১৯ এবং করোনা শনাক্ত হয়েছিল ৪৩৮ জনের।
 ৩১ মে পর্যন্ত জেলার তিন হাসপাতালে করোনা ওয়ার্ডে ভর্তি রোগী ছিল ১৯৩ জন।
জেলা সিভিল সার্জন কার্যালয় থেকে প্রাপ্ত তথ্য বিশ্লেষণ করে করোনায় মৃত্যু, শনাক্ত ও হাসপাতালে চিকিৎসাধীন রোগীর এই তুলনা চিত্র মিলেছে।
বগুড়ার ডেপুটি সিভিল সার্জন মোস্তাফিজুর রহমান আজ বেলা ১১টায় অনলাইন ব্রিফিংয়ে জানিয়েছেন, আজ বেলা ১১টা পর্যন্ত গত ২৪ ঘণ্টায় ৩৫২টি নমুনা পরীক্ষায় নতুন করে ১৩৪ জনের করোনা শনাক্ত হয়েছে।
 শনাক্তের হার ৩৮ শতাংশ।
 এ সময়ে করোনায় সংক্রমিত হয়ে মৃত্যু হয়েছে ৫ জনের।
 আগের দিন জেলায় ২৪ ঘণ্টায় ৩৩৬ জনের নমুনা পরীক্ষায় ১২৭ জনের করোনা শনাক্ত হয়েছিল।
 শনাক্তের হার ছিল ৩৭ দশমিক ৭৯ শতাংশ।
 ওই সময়ে মৃত্যু হয়েছে ৮ জনের।
ডেপুটি সিভিল সার্জন বলেন, এ নিয়ে ১ জুলাই পর্যন্ত জেলায় ৮২ হাজার ৪৬১ নমুনা পরীক্ষায় ১৩ হাজার ৯৭৩ জনের করোনা শনাক্ত হয়েছে।
 এ পর্যন্ত করোনায় মৃত্যু হয়েছে ৩৯৮ জনের।
 জেলায় এ পর্যন্ত করোনা শনাক্তের গড় হার ১৬ দশমিক ৯৪ শতাংশ।
 বর্তমানে জেলার তিন হাসপাতালের করোনা ওয়ার্ডে ৩৭১ জন রোগী চিকিৎসাধীন।
 এর মধ্যে শহীদ জিয়াউর রহমান মেডিকেল কলেজ হাসপাতালে ৯৬, মোহাম্মদ আলী হাসপাতালে ১৮৮ এবং টিএমএসএস মেডিকেল কলেজ ও রফাতুল্লাহ কমিউনিটি হাসপাতালে ৮৭ জন রোগী ভর্তি আছেন।
এ বছরের ৩০ এপ্রিল পর্যন্ত জেলায় করোনা শনাক্ত হয়েছিল ১১ হাজার ৮৫৩ জনের।
 করোনায় মৃত্যুসংখ্যা ছিল ২৯৬ জন।
 এপ্রিল মাসে করোনা শনাক্ত হয়েছিল ১ হাজার ৪৩৬ জন।
 এ মাসে করোনায় মৃত্যু হয়েছে ৩৩ জনের।
