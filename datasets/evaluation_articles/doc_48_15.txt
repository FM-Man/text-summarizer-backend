ঢাকার সাভারের হেমায়েতপুর থেকে ১১টি গরুসহ ডাকাতি হওয়া একটি ট্রাক মানিকগঞ্জ শহর থেকে উদ্ধার করেছে পুলিশ।
 গতকাল রোববার রাতে জেলা শহরের বিজয় মাঠের পাশে তল্লাশিচৌকি বসিয়ে ট্রাকসহ ১১টি গরু উদ্ধার করা হয়।
এ ঘটনায় আবদুল আহাদ (২৫) নামের এক যুবককে আটক করা হয়েছে।
 তিনি ডাকাত দলের সদস্য বলে পুলিশ জানিয়েছে।
 তাঁর বাড়ি রাজবাড়ীর গোয়ালন্দ উপজেলার নিমতলা গ্রামে।
মানিকগঞ্জ সদর থানার ভারপ্রাপ্ত কর্মকর্তা (ওসি) আকবর আলী খান বলেন, গতকাল রাতে সাভারের হেমায়েতপুর থেকে একদল ডাকাত ট্রাকসহ ১১টি গরু ডাকাতি করে নিয়ে যাচ্ছিল।
 তারা গরুবাহী ট্রাকের চালক মনির হোসেনকে মানিকগঞ্জের সিঙ্গাইরে মারধর করে ট্রাক থেকে ফেলে দেন।
 পরে আহত চালক বিষয়টি সিঙ্গাইর থানা-পুলিশকে জানান।
 সিঙ্গাইর থানা-পুলিশ বিষয়টি অন্য থানাকে জানায়।
 এরপর মানিকগঞ্জ সদর থানা-পুলিশ জেলা শহরের বিজয় মেলা মাঠ এলাকায় তল্লাশিচৌকি বসায়।
 রাত সাড়ে ১০টার দিকে তল্লাশিচৌকিতে ডাকাত দলের সদস্য আহাদকে আটক করে পুলিশ।
 এ সময় পুলিশের অবস্থান টের পেয়ে ওই ট্রাকে থাকা আরও কয়েকজন ডাকাত পালিয়ে যায়।
ওসি আকবর আলী খান বলেন, আটক করা গরুগুলোর বাজারমূল্য ২২ লাখ টাকার মতো।
 এসব গরু ও ট্রাক সাভার থানায় হস্তান্তর করা হবে।
