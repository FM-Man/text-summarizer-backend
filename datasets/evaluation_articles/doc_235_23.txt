রাতের খাবার খাওয়ার সময় কোরবানির পশুর মাংস নিয়ে স্বামী-স্ত্রীর মধ্যে ঝগড়া হয়েছিল।
 তাতে অভিমান করে ঘর থেকে বের হয়ে যান স্বামী ইয়ার মোহাম্মদ।
 আর এ সময় তিন ছেলে-মেয়েকে নিয়ে ঘরের দরজা বন্ধ করে বিষপান করেন তাঁর স্ত্রী মুর্শিদা আক্তার (২৮)।
 এ ঘটনায় মুর্শিদার ১৪ মাসের শিশু সন্তান মারা গেছে।
 মুর্শিদার অবস্থাও আশঙ্কাজনক।
গতকাল বুধবার রাত ১১টার দিকে এ ঘটনা ঘটে কক্সবাজারের মহেশখালীর ছোট মহেশখালী ইউনিয়নের সিপাহীর পাড়া এলাকায়।
 বিষপানের বিষয়টি টের পেলে প্রতিবেশীরা তাঁদের কক্সবাজার সদর হাসপাতালে নেন।
 সেখানে চিকিৎসাধীন অবস্থায় শিশু মাইনুর বেগম মারা যায়।
 মুর্শিদা বেগমের অবস্থা আশঙ্কাজনক বলে জানিয়েছেন মহেশখালী থানার ওসি (তদন্ত) আশিক ইকবাল।
এলাকাবাসী ও ইয়ার মোহাম্মদের পরিবার সূত্রে জানা যায়, বুধবার বিকেলে ইয়ার মোহাম্মদের বাড়িতে তাঁর বোনের শ্বশুরবাড়ি থেকে কোরবানির মাংস পাঠায়।
 একই সময়ে নিজের শ্বশুরবাড়ি থেকেও কোরবানির পশুর মাংস আসে।
 রাতের খাবার খাওয়ার সময় শ্বশুরবাড়ি ও বোনের বাড়ি থেকে আনা কোরবানির মাংস খাওয়া নিয়ে স্বামী ও স্ত্রীর মধ্যে ঝগড়া হয়।
 একপর্যায়ে অভিমান করে ঘর থেকে বের হয়ে যান ইয়ার মোহাম্মদ।
রাত ১১টার দিকে ঘরের দরজা বন্ধ করে সন্তান মোহাম্মদ রাকিব (৫), নাফিজা বেগম (৩) ও ১৪ মাসের শিশুকন্যা মাইনুর বেগমকে বিষ দিয়ে নিজেও তা পান করেন মুর্শিদা আক্তার।
 পরে ছেলে-মেয়েদের কান্নাকাটি শুনে ওই বাড়িতে ছুটে যান প্রতিবেশীরা।
 কিন্তু বাড়ির দরজা বন্ধ দেখে প্রতিবেশীদের সন্দেহ হয়।
 এ সময় দরজা ভেঙে প্রতিবেশীরা তাঁদের উদ্ধার করেন।
 প্রথমে মহেশখালী উপজেলা স্বাস্থ্য কমপ্লেক্স ও পরে কক্সবাজার সদর হাসপাতালে ভর্তি করা হয়।
মহেশখালীর থানার ওসি (তদন্ত) আশিক ইকবাল বলেন, বুধবার রাতে একই পরিবারের চারজন বিষপান করে।
 এর মধ্যে ১৪ মাসের শিশু মারা যায়।
 বাকি তিনজনের মধ্যে মুর্শিদা বেগমের অবস্থা আশঙ্কাজনক।
 অন্য দুই ছেলে-মেয়ে কক্সবাজার সদর হাসপাতালে চিকিৎসাধীন।
