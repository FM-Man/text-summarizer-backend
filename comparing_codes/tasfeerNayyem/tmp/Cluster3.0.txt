ভারতীয় সীমানার মধ্যে থেকে উদ্ধার করা হলো ১১টি হ্যান্ড গ্রেনেড। পাঞ্জাবের গুরুদাসপুর জেলার আন্তর্জাতিক সীমানার কাছ থেকে এই হ্যান্ড গ্রেনেড উদ্ধার করা হয়েছে। সোমবার (২১ ডিসেম্বর) পুলিশ জানিয়েছে, পাকিস্তান থেকে উড়ে আসা একটি ড্রোন থেকে এই ১১টি হ্যান্ড গ্রেনেড ফেলা হয়। গুরুদাসপুরের সিনিয়র পুলিশ সুপার রাজিন্দার সিং সোহাল ফোনে ভারতীয় সংবাদ সংস্থা এএনআই-কে জানিয়েছেন, সীমান্ত থেকে প্রায় ১ কিমি ভেতরে সালাচ গ্রামের একটি মাঠ থেকে গ্রেনেডগুলো উদ্ধার করা হয়। ড্রোন থেকে নাইলনের দড়ি দিয়ে সেটিকে মাটিতে নামানো হয়েছিল। ডিজিপি দিনকার গুপ্ত জানান, ড্রোন চলাচল সম্পর্কে বর্ডার সিকিউরিটি ফোর্স মারফত খবর পেয়েই তিনি তার বাহিনী নিয়ে তাৎক্ষণিকভাবে তল্লাশি অভিযান শুরু করেন। 