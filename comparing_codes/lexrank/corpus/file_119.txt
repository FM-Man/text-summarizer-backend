ট্রাম

ট্রাম একপ্রকার রেলবোর্ড যান। ট্রেনের তুলনায় এই যান অনেক হালকা ও ছিমছাম। এটি মূলত যাত্রীবাহী যান। তবে কোনো কোনো ক্ষেত্রে ট্রামের মাধ্যমে পণ্যপরিবহণও করা হয়। গ্রাম, মফস্বল ও মহানগরের রাজপথে স্থায়ী ট্র্যাকের উপর ট্রাম চালানো হয়। কোনো কোনো কেবল কারও ট্রাম নামে পরিচিত। বিভিন্ন দেশে ট্রাম ট্রামকার, ট্রলি, ট্রলিকার বা স্ট্রিটকার নামেও পরিচিত।

সিলেসিয়ান ইন্টারআরবানস ও মেলবোর্নের ট্রাম নেটওয়ার্ককে বর্তমানে বিশ্বের বৃহত্তম ট্রাম নেটওয়ার্ক বলে দাবি করা হয়। ১৯৮০-এর দশকে তদনীন্তন সোভিয়েত রাশিয়ার লেনিনগ্রাদ ট্রাম নেটওয়ার্কটি কিছুকালের জন্য বিশ্বের বৃহত্তম ট্রাম নেটওয়ার্ক হিসেবে গিনেস বুক অফ ওয়ার্ল্ড রেকর্ডে স্থান পেয়েছিল। আমস্টারডাম, বাসেল ও জুরিখ শহরেও বৃহৎ ট্রাম নেটওয়ার্ক বর্তমান। ১৯৩০-এর দশকে ট্রলিবাসে (ও পরে বাসে) পরিণত হওয়ার আগে প্রথম প্রজন্মের লন্ডন ট্রাম নেটওয়ার্কটি ছিল বিশ্বের অন্যতম বৃহত্তম ট্রাম পরিষেবা। ১৯৩৪ সালে এই ট্রামরাস্তার মোট আয়তন ছিল ৫২৬ কিলোমিটার।

ঊনবিংশ শতাব্দীর শেষভাগে ও বিংশ শতাব্দীর প্রথম ভাগে শিল্পোন্নত বিশ্বের সর্বত্রই ট্রাম ও ট্রামরাস্তার দেখা পাওয়া যেত। মার্কিন যুক্তরাষ্ট্রে ট্রামরাস্তার নাম ছিল স্ট্রিট রেলওয়ে ও ট্রামগাড়িকে বলা হত স্ট্রিটকার। কিন্তু বিংশ শতাব্দীর মধ্যভাগে অধিকাংশ ব্রিটিশ, কানাডিয়ান, ফরাসি ও মার্কিন শহর থেকে ট্রাম উঠে যায়। কিন্তু ইউরোপের অন্যান্য অনেক দেশে ট্রাম পরিবহন ব্যবস্থা চালু রাখা হয়। তবে নেদারল্যান্ড সহ কয়েকটি দেশে ট্রামরাস্তার আয়তন সংকুচিত করা হয়। আবার ১৯৮০-এর দশক থেকে অনেক দেশেই ট্রাম ফিরে আসতে থাকে। এই সময় ট্রামের হাইওয়েতে আধিপত্য স্থাপনের দিকটিকে অসুবিধা মনে না করে ইতিবাচক দিক মনে করা হতে থাকে। মার্কিন যুক্তরাষ্ট্র, গ্রেট ব্রিটেন, আয়ারল্যান্ড, ফ্রান্স ও অন্য কয়েকটি নতুন ট্রাম নেটওয়ার্ক চালু হয়। ভারতীয় উপমহাদেশের একমাত্র ট্রামপরিবহণ ব্যবস্থাটি কলকাতা শহরে চালু রয়েছে।

বর্তমানে "লাইট রেল" ও এর অন্তর্গত উপব্যবস্থাগুলিকেও "ট্রাম" শব্দের বৃহত্তর সংজ্ঞার মধ্যে ধরা হয়। রাজপথে চলা অন্য কয়েকটি ট্রামসদৃশ পরিবহন ব্যবস্থাও "ট্রাম" নামে পরিচিত। তবে লাইট রেলের যানগুলিকে সাধারণত "ট্রেন" নামে অভিহিত করা হয়। তবে কোথাও কোথাও দেখা যায়, মালিকানা বদলের কারণে কোনো কোনো লাইট রেল পরিষেবায় "ট্রেন" শব্দটি "ট্রাম" শব্দে রূপান্তরিত হচ্ছে।


