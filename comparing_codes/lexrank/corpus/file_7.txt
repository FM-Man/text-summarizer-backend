মাইক্রোইলেকট্রনিক্স

মাইক্রোইলেকট্রনিক্‌স () ইলেকট্রনিক্‌সের একটি শাখা, যাতে অত্যন্ত ক্ষুদ্র (সাধারণত মাইক্রোমিটার মাপের বা তারও ক্ষুদ্র) ইলেকট্রনিক যন্ত্রাংশের বৈশিষ্ট্য ও উৎপাদন (microfabrication মাইক্রোফ্যাব্রিকেশন) নিয়ে গবেষণা করা হয়। এই যন্ত্রাংশগুলি অর্ধপরিবাহী পদার্থ দিয়ে প্রস্তুত করা হয়। বেশির ভাগ ইলেকট্রনিক যন্ত্রাংশের মাইক্রোইলেকট্রনিক রূপায়ণ রয়েছে, যেমন ট্রানজিস্টর, ধারক, আবেশক, রোধক, ডায়োড, অন্তরক এবং পরিবাহী --- এগুলির সবগুলিকেই মাইক্রোইলেকট্রনিক যন্ত্রাংশ হিসেবে বাস্তবায়িত করা সম্ভব হয়েছে।

ডিজিটাল সমন্বিত বর্তনীসমূহ (আইসি) মূলত ট্রানজিস্টর দিয়ে তৈরি। অ্যানালগ বর্তনীতে সাধারণত রোধ এবং ধারক থাকে। কিছু উচ্চ কম্পাঙ্কের অ্যানালগ বর্তনীতে আবেশক ব্যবহার করা হয়ে থাকে।

কারগরি কৌশলের অগ্রগতির সাথে সাথে মাইক্রোইলেকট্রনিক যন্ত্রাংশসমূহের মাপ ক্রমে হ্রাস পাচ্ছে। ক্ষুদ্রতর মাপে বর্তনীর অন্তর্নিহিত ধর্ম, যেমন ইন্টারকানেকশন, ইত্যাদি গুরুত্বপূর্ণ হয়ে ওঠে। এগুলি "পরজীবী প্রভাব" (parasitic effects) হিসেবে পরিচিত। মাইক্রোইলেকট্রনিক প্রকৌশলীর লক্ষ্য হল এইসব প্রভাব যতটা সম্ভব কমানোর চেষ্টা করা এবং একই সাথে ক্ষুদ্রতর, দ্রুততর এবং আরও কমদামী যন্ত্রাংশ উৎপাদন করা।

